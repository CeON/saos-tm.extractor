<p>
<strong>
<!-- -->Sygn. akt: I ACa 1028/12</strong>
</p>
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 28 listopada 2012r.</p>
      
      <p>Sąd Apelacyjny w Łodzi I Wydział Cywilny</p>
      <p>w składzie:</p>
      <table>
        <colgroup>
          <col width="167"/>
          <col width="438"/>
        </colgroup>
        <tr>
          <td>
            <p>
<strong>
<!-- -->Przewodniczący:</strong>
</p>
          </td>
          <td>
            <p>
<strong>
<!-- -->SSA Bożena Błaszczyk</strong>
</p>
          </td>
        </tr>
        <tr>
          <td>
            <p>
<strong>
<!-- -->Sędziowie:</strong>
</p>
          </td>
          <td>
            <p>
<strong>
<!-- -->SSA Alicja Myszkowska (spr.)</strong>
</p>
            <p>
<strong>
<!-- -->SSO del. Anna Beniak</strong>
</p>
          </td>
        </tr>
        <tr>
          <td>
            <p>Protokolant:</p>
          </td>
          <td>
            <p>sekr. sądowy Monika Wrzesień</p>
          </td>
        </tr>
      </table>
      <p>po rozpoznaniu w dniu 28 listopada 2012 r. w Łodzi</p>
      <p>na rozprawie</p>
      <p>sprawy z powództwa <strong>
<!-- -->
<span class="anon-block">A. K.</span> </strong>
</p>
      <p>przeciwko <strong>
<!-- -->
<span class="anon-block">K. M.</span>, <span class="anon-block">W. M.</span>, </strong>
</p>
      <p>
<strong>
<!-- -->
<span class="anon-block">D. T.</span> i <span class="anon-block">R. J.</span> </strong>
</p>
      <p>o zadośćuczynienie i rentę</p>
      <p>na skutek apelacji powoda</p>
      <p>od wyroku Sądu Okręgowego w Płocku</p>
      <p>z dnia 10 maja 2012r. sygn. akt I C 1034/11</p>
      <p>
<strong>
<!-- -->1. oddala apelację;</strong>
</p>
      <p>
<strong>
<!-- -->2. przyznaje adwokatowi <span class="anon-block">J. T.</span> prowadzącemu Kancelarię Adwokacką w <span class="anon-block">P.</span> wynagrodzenie w kwocie 6.642 (sześć tysięcy sześćset czterdzieści dwa ) zł brutto z tytułu pomocy prawnej udzielonej powodowi z urzędu w postępowaniu apelacyjnym i nakazuje wypłacić tę kwotę ze Skarbu Państwa – Sądu Okręgowego Płocku. </strong>
</p>
      <p>Sygn. akt I ACa 1028/12</p>
    </div>
    <div>
      <h2>UZASADNIENIE</h2>
      <p>Zaskarżonym wyrokiem z dnia 10 maja 2012 r. Sąd Okręgowy <br/>w Płocku odmówił odrzucenia pozwu <span class="anon-block">A. K.</span> przeciwko <span class="anon-block">K. M.</span>, <span class="anon-block">W. M.</span>, <span class="anon-block">D. T.</span> i <span class="anon-block">R. J.</span> o zadośćuczynienie i rentę, oddalił powyższe powództwo oraz orzekł w przedmiocie kosztów procesu.</p>
      <p>Sąd Okręgowy oparł powyższe rozstrzygnięcie na ustaleniach faktycznych, z których wynika, że:</p>
      <p>W dniu 7 sierpnia 2007 r. pozwani <span class="anon-block">D. T.</span> i <span class="anon-block">W. M.</span> pełnili służbę na <span class="anon-block">(...)</span>w <span class="anon-block">W.</span>. Po otrzymaniu powiadomienia, że kierowca czerwonego samochodu doprowadził <br/>w <span class="anon-block">W.</span> do kolizji, udali się pojazdem służbowym na poszukiwanie sprawcy. Po chwili zauważyli jadący w ich stronę samochód marki <span class="anon-block">F. (...)</span> koloru czerwonego oraz rozpoznali kierującego pojazdem <span class="anon-block">A. K.</span>. Nie tracąc pojazdu z pola widzenia, udali się za nim, dojeżdżając do posesji powoda, gdzie przed bramą wjazdową kierujący samochodem się zatrzymał. Funkcjonariusze nakazali powodowi opuszczenie samochodu, ale ponieważ ten odmówił, zastosowali w stosunku do niego przymus bezpośredni, wyciągnęli go z pojazdu i założyli mu kajdanki. Ponieważ od powoda była wyczuwalna woń alkoholu, funkcjonariusze chcieli przeprowadzić badanie alkomatem, ale wobec odmowy dokonania czynności, zawieźli <span class="anon-block">A. K.</span> do szpitala celem pobrania krwi na badanie zawartości alkoholu.</p>
      <p>Po zbadaniu powoda w Zakładzie Opieki Zdrowotnej <span class="anon-block">(...)</span>
<br/>w <span class="anon-block">Ż.</span> ze skierowania przez <span class="anon-block">(...)</span> w zakresie istnienia lub braku przeciwwskazań do zatrzymania i umieszczenia w pomieszczeniu dla zatrzymanych, lekarz nie stwierdził przeciwwskazań do przebywania powoda w <span class="anon-block"> (...)</span> ze wskazaną kwalifikacją neurologiczną ze względu na bóle i zawroty głowy. W 1995 r. powód przeszedł operację krwiaka mózgu.</p>
      <p>W dniu 9 sierpnia 2007 r. <span class="anon-block">A. K.</span> zgłosił się do ZOZ Poradni <span class="anon-block">(...)</span>w <span class="anon-block">Ż.</span> podając, że doznał urazu barku lewego, głowy i karku, został pobity, zgłaszał pogorszenie słuchu po stronie lewej <br/>i uraz oczodołu prawego. Po wykonaniu badań Rtg, zmian kostnych nie stwierdzono. Kolejne wizyty miały miejsce w dniach 17 sierpnia 2007 r., <br/>21 sierpnia 2007 r., podczas których zgłosił dodatkowo ból nadgarstka lewego. Lekarz stwierdził jednak pełne ruchy i poddał w wątpliwość dolegliwości bólowe. Podczas wizyty w dniu 14 października 2007 r. powód wskazywał na dolegliwości nadgarstka lewego, podał że 2 miesiące wcześniej doznał złamania tej ręki. Z opisu badania Rtg z dnia 17 czerwca 2007 r. wynika, iż doznał złamania kości łóżeczkowej, w aktualnym badaniu brak świeżych zmian pourazowych. W dniu 26 października 2007 r. powód zgłosił się ponownie do lekarza chirurga, aby ten opisał wynik Rtg nadgarstka. Lekarz stwierdził, iż <span class="anon-block">A. K.</span> symuluje silne dolegliwości bólowe. Powód zgłaszał dolegliwości bólowe nadgarstka i barku lewego jeszcze <br/>w grudniu 2007 r. Stwierdzono zaniki mięśniowe barku lewego oraz zmiany zwyrodnieniowe nadgarstka lewego.</p>
      <p>Wyrokiem Sądu Rejonowego w Żyrardowie z dnia 18 marca 2008 r. <span class="anon-block">A. K.</span> został uznany za winnego tego, że w dniu 7 sierpnia 2007 r. na drodze publicznej łączącej miejscowości <span class="anon-block">W.</span> i <span class="anon-block">S.</span> kierował samochodem osobowym marki <span class="anon-block">F. (...)</span>, będąc w stanie nietrzeźwości <br/>(2 promile alkoholu we krwi) i skazany na karę 10 miesięcy pozbawienia wolności z warunkowym zawieszeniem wykonania orzeczonej kary na okres <br/>3 lat.</p>
      <p>Kolejne zdarzenie będące przedmiotem rozstrzygania miało miejsce w dniu 14 listopada 2008 r.</p>
      <p>Postanowieniem z dnia 31 października 2008 r. Sąd Rejonowy w Żyrardowie II Wydział Karny na podstawie <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 285;art. 285 § 2)">art. 285 § 2 k.p.k.</a> postanowił zatrzymać na 48 godzin i przymusowo doprowadzić na termin rozprawy wyznaczonej na dzień 14 listopada 2008 r. świadka <span class="anon-block">A. K.</span> i zlecić wykonanie postanowienia Komisariatowi Policji w <span class="anon-block">W.</span>. Do wykonania tej czynności oddelegowano <span class="anon-block">D. T.</span> i <span class="anon-block">R. J.</span>. Gdy funkcjonariusze przybyli do miejsca zamieszkania <span class="anon-block">A. K.</span>, brama wjazdowa była zamknięta, a powód pomimo poinformowania o celu przybycia policjantów zachowywał się agresywnie, chwycił widły, nie chciał zamknąć psów, a następnie uciekł do mieszkania. Po użyciu ręcznego miotacza gazu w stosunku do psów, które uciekły na drugi koniec posesji, policjanci weszli na podwórko, próbowali się dostać do domu, ale drzwi były zamknięte. Powód stał w mieszkaniu za oknem, wykrzykiwał słowa wulgarne, wymachiwał siekierą, a w końcu stłukł szybę w oknie. W stojącym na przeciwko okna telewizorze <span class="anon-block">D. T.</span> zobaczył stojącego przy oknie powoda trzymającego w rękach siekierę, z uwagi na wykrzykiwane przez powoda słowa, że jak ktoś wejdzie to mu łeb urąbie, funkcjonariusz użył ręcznego miotacza gazu. Powód zaczął krzyczeć i położył się łóżko, wówczas funkcjonariusz <span class="anon-block">R. J.</span> wszedł do mieszkania przez okno, otworzył drzwi wejściowe umożliwiając wejście <span class="anon-block">D. T.</span> i obydwaj wyprowadzili <span class="anon-block">A. K.</span> na świeże powietrze, założyli mu kajdanki i odwieźli do Komendy Policji w <span class="anon-block">Ż.</span>. Z zachowania powoda oraz wyczuwalnej woni alkoholu wynikało, że powód był pod wyraźnym wpływem alkoholu.</p>
      <p>W dniu 13 listopada 2008 r. lekarz stwierdził brak przeciwwskazań do umieszczenia powoda w <span class="anon-block"> (...)</span>, brak dolegliwości bólowych, powód pod wpływem alkoholu 1,5 promila.</p>
      <p>W dniu 14 listopada 2008 r. <span class="anon-block">A. K.</span> został doprowadzony na rozprawę do Sądu Rejonowego w Żyrardowie. W toku rozprawy nie zgłaszał żadnych zastrzeżeń co do zatrzymania oraz stanu zdrowia.</p>
      <p>Wyrokiem z dnia 13 stycznia 2009 r. <span class="anon-block">A. K.</span> został uznany za winnego używania groźby bezprawnej w celu wywarcia wpływu na świadka <span class="anon-block">W. M.</span>, w ten sposób, że groził w/w pokrzywdzonemu oraz jego najbliższym pozbawieniem życia, przy czym czynu tego dopuścił się, mając ograniczoną w stopniu znacznym zdolność do rozpoznania jego znaczenia i do pokierowania swoim postępowaniem.</p>
      <p>W dniu 3 marca 2009 r. <span class="anon-block">A. K.</span> został przyjęty do ZOZ <br/>w <span class="anon-block">Ż.</span> na Oddział <span class="anon-block">(...)</span>z powodu bólów brzucha <br/>i wymiotów okresowo krwawych, trwających od kilku miesięcy oraz bólów stawów. Stwierdzono zapalenie śluzówki żołądka HB (+++) i zapalenie stawów, w trakcie hospitalizacji bez bólów brzucha i wymiotów, wypisany <br/>w stanie dobrym w dniu 7 marca 2009 r.</p>
      <p>W dniu 15 września 2009 r. <span class="anon-block">A. K.</span> stawił się w Sądzie Rejonowym w Żyrardowie w charakterze powoda w sprawie I C 153/09. W wyniku przeprowadzonego na terminie rozprawy w dniu 15 września 2009 r. <br/>w Sądzie Rejonowym w Żyrardowie pomiaru stężenia alkoholu we krwi <span class="anon-block">A. K.</span> ustalono, że w wydychanym powietrzu (na niepełnym wydechu) znajdowało się 0,66 mg alkoholu/l. <span class="anon-block">A. K.</span> został ukarany grzywną w kwocie 500 zł za naruszenie powagi oraz porządku czynności sądowych. Rozprawa zakończyła się o godzinie 12.40.</p>
      <p>W tym dniu pełniący służbę funkcjonariusze <span class="anon-block">R. J.</span> i <span class="anon-block">D. T.</span> zauważyli, jadąc oznakowanym radiowozem, około godz. 12.50, jadącego rowerem ulicą <span class="anon-block">(...)</span>
<span class="anon-block">A. K.</span>. Ponieważ funkcjonariusze uczestniczyli w rozprawie, na której stwierdzono nietrzeźwość powoda, wydali polecenie powodowi, aby się zatrzymał, powód zatrzymał się, ale zaczął się szarpać z policjantami. <span class="anon-block">D. T.</span> założył powodowi kajdanki i wsadził do radiowozu. Ponieważ była wyczuwalna woń alkoholu z ust powoda dowieziono <span class="anon-block">A. K.</span> na posterunek, gdzie poddano go badaniu alkomatem, a wynik badania to 0,83 mg/l i 0,9 mg/l. <span class="anon-block">A. K.</span> po badaniu przez lekarza i stwierdzeniu braku widocznych zewnętrznych obrażeń oraz zgłaszanych dolegliwości (poza bólami głowy od wielu lat), a co za tym idzie braku przeciwwskazań do umieszczenia w <span class="anon-block"> (...)</span> w <span class="anon-block">Ż.</span>, został zatrzymany do wytrzeźwienia i wyjaśnienia. Przesłuchiwany w dniu 16 września 2009 r. <span class="anon-block">A. K.</span> podał, że nie stawiał oporu podczas zatrzymania <br/>i dobrowolnie wsiadł do radiowozu, nie zgłosił też żadnych uwag co do zatrzymania.</p>
      <p>Wyrokiem z dnia 17 grudnia 2009 r. Sądu Rejonowego w Żyrardowie <span class="anon-block">A. K.</span> został uznany za winnego tego, że w dniu 15 września 2009 r. <br/>w <span class="anon-block">Ż.</span> na <span class="anon-block">ul. (...)</span>, będącej drogą publiczną, kierował rowerem, będąc w stanie nietrzeźwości i za to skazany na karę 10 miesięcy pozbawienia wolności z warunkowym zawieszeniem wykonania orzeczonej kary na okres próby 4 i lat, z jednoczesnym poddaniem w tym okresie pod dozór kuratora. Wyrok powyższy został w całości utrzymany w mocy wyrokiem Sądu Okręgowego w Płocku z dnia 26 lutego 2010 r.</p>
      <p>
<span class="anon-block">K. M.</span> nie brał udziału w żadnym ze zdarzeń, z których powód wywodzi swoje roszczenia.</p>
      <p>W dniach 26 stycznia do 5 lutego 2010 r. i 18 maja do 2 czerwca 2010 r. powód przebywał na <span class="anon-block">(...)</span>ZOZ w <span class="anon-block">Ż.</span> <br/>z rozpoznaniem udaru niedokrwiennego prawej półkuli mózgu z wycofującym się niedowładem połowicznym lewostronnym, stan po udarze lewej półkuli mózgu, zawroty głowy osoby z dyskopatią C4 - C5 i C5 - C6, stan po ciężkim urazie czaszkowo – mózgowym, przebytym przed 15 laty, bóle głowy pourazowe.</p>
      <p>W dniu 17 listopada 2010 r. powoda skierowano do szpitala z rozpoznaniem zaćmy oka lewego.</p>
      <p>Wyrokiem z dnia 13 listopada 2009 r. Sąd Rejonowy w Żyrardowie oddalił powództwo <span class="anon-block">A. K.</span> przeciwko <span class="anon-block">W. M.</span>, <span class="anon-block">D. T.</span> i <span class="anon-block">R. J.</span> o zapłatę. W postępowaniu przed Sądem Rejonowym powód dochodził od pozwanych odszkodowania, za kilkukrotne pobicie przez pozwanych, w wyniku czego został dożywotnim inwalidą i nie pojechał na zagraniczny kontrakt. Przedmiotem analizy Sądu były zdarzenia z sierpnia 2007 r., kiedy to powód został zatrzymany <br/>w związku z prowadzeniem pojazdu pod pływem alkoholu oraz sytuacja, jaka miała miejsce jesienią 2008 r. w związku nakazem doprowadzenia <span class="anon-block">A. K.</span> celem wykonania z nim czynności w postępowaniu karnym. Wobec braku przekonywujących ustaleń, co do bezprawnego charakteru działania pozwanych, sąd nie czyniąc dalszych ustaleń związanych ze szkodą i związkiem przyczynowym oraz pozostałych przesłanek winy, powództwo oddalił.</p>
      <p>W ocenie Sądu Okręgowego nie zachodziły w sprawie podstawy do odrzucenia pozwu. Nie wystąpiła bowiem tożsamość przedmiotu postępowania ze sprawą I C 153/09 Sądu Rejonowego w Żyrardowie.</p>
      <p>W zakresie zaś żądań powoda zasądzenia renty i zadośćuczynienia, Sąd nie stwierdził bezprawności działania pozwanych funkcjonariuszy policji. Zatrzymując powoda w 2007 i 2009 r., pozwani działali zgodnie z <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 244;art. 244 § 1)">art. 244 <br/>§ 1 k.p.k.</a>, albowiem istniało uzasadnione podejrzenie, że popełnił on przestępstwo, a zachodziła obawa ucieczki podejrzanego oraz zatarcia dowodów przestępstwa. Konieczne było w szczególności przeprowadzenie badania na zawartość alkoholu we krwi, a powód stawiał opór i nie chciał dobrowolnie poddać się badaniu. Wobec oporu powoda celowym było także, zgodnie z § 5 i 6 rozporządzenia RM z dnia 17 września 1990 r. w sprawie określenia przypadków oraz warunków i sposobów użycia przez policjantów środków przymusu bezpośredniego, zastosowanie siły fizycznej i kajdanek. Natomiast co do zdarzenia z dnia 13 listopada 2008 r., funkcjonariusze działali na polecenie sądu. Mieli bowiem zatrzymać i doprowadzić powoda zgodnie z postanowieniem sądu, a wobec oporu powoda konicznym stało się zastosowanie chemicznego środka obezwładniającego w postaci ręcznego miotacza gazu oraz kajdanek (§ 6 i 12 w/w rozporządzenia). W trakcie dokonywanych czynności funkcjonariusze zastosowali środki przymusu bezpośredniego odpowiadające potrzebom wynikającym z istniejącej sytuacji i niezbędne do podporządkowania się powoda wydanym poleceniom<br/> (<a href="http://isap.sejm.gov.pl/DetailsServlet?id=WDU19900300179" title="Ustawa z dnia 6 kwietnia 1990 r. o Policji - Dz. U. z 1990 r. Nr 30, poz. 179 (art. 16/2)">art. 16.2 ustawy o Policji</a>).</p>
      
      <p>Apelację od powyższego wyroku wywiódł powód.</p>
      <p>W uzasadnieniu skarżący podniósł, że zaskarżony wyrok godzi w jego oczekiwania i nadzieje, że będzie miał za co się leczyć. Czekają go bowiem dwie operacje oczu i będzie musiał wykupić lekarstwa. Wyrok w ocenie skarżącego zapadł w wyniku stronniczej postawy sędziego, który dał bezpodstawnie wiarę zeznaniom pozwanych. W związku z tym podważył on ustalenia poczynione przez Sąd I instancji. W szczególności podniósł, że został zmuszony przez pozwanych do spożycia alkoholu oraz został przez nich pobity, w sytuacji gdy nie stwarzał oporu.</p>
      <p>W uzupełnieniu apelacji pełnomocnik powoda wskazał, że zaskarża wyrok z dnia 10 maja 2012 r. w zakresie pkt. 2 i wyrokowi temu zarzuca nierozpoznanie istoty sprawy poprzez bezzasadne przyjęcie, że powód nie odniósł obrażeń ciała spowodowanych przez pozwanych w sposób bezprawny, na skutek bezzasadnego oddalenia wniosku o dopuszczenie dowodu z opinii biegłego lekarza specjalisty medycyny sądowej, zgłoszonego w piśmie z dnia 4 października 2011 r.</p>
      <p>W następstwie tak sformułowanego zarzutu wniósł o uchylenie powyższego wyroku w zaskarżonej części i przekazanie sprawy do ponownego rozpoznania Sądowi I instancji.</p>
      
      <p>
<strong>
<!-- -->Sąd Apelacyjny zważył, co następuje:</strong>
</p>
      
      <p>Apelacja nie jest zasadna.</p>
      <p>Wbrew twierdzeniom skarżącego, Sąd Okręgowy nie dopuścił się zarzucanego nierozpoznania istoty sprawy i właściwie ograniczył postępowanie do ustalenia kwestii odpowiedzialności pozwanych. Skoncentrowanie postępowania dowodowego wokół zagadnienia okoliczności samego zaistnienia objętej treścią pozwu szkody oraz jej rozmiarów, możliwe jest bowiem dopiero w sytuacji przesądzenia podstaw tej odpowiedzialności.</p>
      <p>Trafnie zatem Sąd I instancji przyjął, że zastosowanie znajduje <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 415)">art. 415 k.c.</a> <br/>i że konieczne jest ustalenie bezprawności zachowania pozwanych na tle objętych pozwem zdarzeń. Wymóg bezprawności nie wynika przy tym wyłącznie z zasad ogólnych, ale i <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 24)">art. 24 k.c.</a>, normującego przesłanki ochrony dóbr osobistych, z którymi skarżący wiązał swe roszczenia.</p>
      <p>Mając na uwadze wspomniane przesłanki, skarżący musiałby dowieść, że doszło do naruszenia jego dóbr osobistych w sposób obiektywny. Jednocześnie nie ciążył na skarżącym obowiązek udowodnienia bezprawności tego naruszenia, gdyż jest ono objęte domniemaniem. Niemniej jednak domniemanie to ma charakter wzruszalny i może zostać wyłączone jedną z uznanych w doktrynie i orzecznictwie okoliczności.</p>
      <p>W nawiązaniu do zdarzeń, z którymi skarżący łączył naruszenie jego dóbr osobistych, okolicznością tą jest działanie w ramach porządku prawnego. Nie sposób jest bowiem uznać, że zatrzymanie skarżącego, dokonane przez pozwanych funkcjonariuszy policji, stanowiło niezgodne <br/>z prawem wkroczenie w sferę jego praw osobistych. Znajdowało ono natomiast umocowanie w przepisach <a href="http://isap.sejm.gov.pl/DetailsServlet?id=WDU19900300179" title="Ustawa z dnia 6 kwietnia 1990 r. o Policji - Dz. U. z 1990 r. Nr 30, poz. 179 ()">ustawy o Policji</a> (Dz.U.2011.287.1687 j.t.) oraz rozporządzenia RM z dnia 17 września 1990 r. w sprawie określenia przypadków oraz warunków i sposobów użycia przez policjantów środków przymusu bezpośredniego (Dz.U.1990.70.410 ze zm.) i to zarówno, co do samego faktu zatrzymania, jak i zastosowania dozwolonych w niej środków przymusu bezpośredniego. Konieczność zastosowania powyższych środków przymusu miała oparcie w zdarzeniach objętych ustaleniami Sądu Okręgowego, które Sąd Apelacyjny podziela, oraz została potwierdzona, co do podstaw faktycznych, wyrokami karnymi Sądu Rejonowego w Żyrardowie. Ustalenia trafnie zostały zresztą poczynione z pominięciem zeznań skarżącego, który w świetle całokształtu zebranego materiału dowodowego, <br/>a w szczególności dotyczącej go dokumentacji medycznej oraz zeznań pozwanych, jawi się jako osoba niewiarygodna.</p>
      <p>Skoro zatem materiał dowodowy sprawy nie pozwalał na wyprowadzenie twierdzenia odnośnie bezprawnego zachowania pozwanych względem skarżącego, uniemożliwiał zarazem uznanie ich odpowiedzialności za szkodę w postaci naruszenia jego dóbr osobistych. Tym samym przeprowadzenie postępowania dowodowego, skierowanego na ustalenie jej wystąpienia oraz rozmiarów, byłoby zbędne. W tym kontekście nieuwzględnienie wniosku skarżącego o dopuszczenie dowodu z opinii biegłego lekarza specjalisty medycyny sądowej, jaki został zawarty w piśmie procesowym z dnia 4 października 2011 r., nie było równoznaczne <br/>z nierozpoznaniem przez Sąd Okręgowy istoty sprawy.</p>
      <p>Uznając zatem apelację powoda jedynie za nieuzasadnioną polemikę <br/>z prawidłowymi ustaleniami Sądu I instancji oraz trafnymi wnioskami, Sąd Apelacyjny oddalił przedstawioną apelację, orzekając na podstawie <br/>
<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a>
</p>
      <p>Ponadto Sąd Apelacyjny, stosownie do <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 6;§ 6 pkt. 7)">§ 6 pkt 7</a> w zw. z <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 13;§ 13 ust. 1;§ 13 ust. 1 pkt. 2)">§ 13 ust. 1 pkt 2</a> <em>
<!-- -->in principio</em> i <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 2;§ 2 ust. 3)">§ 2 ust. 3 rozporządzenia Ministra Sprawiedliwości z dnia <br/>28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu</a> ( Dz. U. 2002, Nr 163, poz. 1348 ze zm.), przyznał pełnomocnikowi powoda wynagrodzenie z tytułu pomocy prawnej udzielonej powodowi z urzędu w postępowaniu apelacyjnym, które nakazał wypłacić ze Skarbu Państwa – Sądu Okręgowego w Płocku.</p>
    </div>