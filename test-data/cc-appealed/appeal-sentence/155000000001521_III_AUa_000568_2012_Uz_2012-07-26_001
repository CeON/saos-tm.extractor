<p>Sygn. akt III AUa 568/12</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 26 lipca 2012 r.</p>
      
      <p>Sąd Apelacyjny we Wrocławiu Wydział III</p>
      <p>Sąd Pracy i Ubezpieczeń Społecznych</p>
      <p>w składzie:</p>
      <table>
        <tr>
          <td>
            <p>Przewodniczący:</p>
          </td>
          <td>
            <p>SSA Jacek Witkowski</p>
          </td>
        </tr>
        <tr>
          <td>
            <p>Sędziowie:</p>
          </td>
          <td>
            <p>SSA Jarosław Błaszczak</p>
            <p>SSA Elżbieta Kunecka (spr.)</p>
          </td>
        </tr>
        <tr>
          <td>
            <p>Protokolant:</p>
          </td>
          <td>
            <p>Magdalena Krucka</p>
          </td>
        </tr>
      </table>
      <p>po rozpoznaniu w dniu 26 lipca 2012 r. we Wrocławiu</p>
      <p>sprawy z wniosku <span class="anon-block">B. A.</span>
</p>
      <p>przeciwko  Zakładowi Ubezpieczeń Społecznych Oddział w <span class="anon-block">O.</span>
</p>
      <p>o wysokość kapitału początkowego i wysokość emerytury</p>
      <p>na skutek apelacji <span class="anon-block">B. A.</span>
</p>
      <p>od wyroku Sądu Okręgowego Sądu Pracy i Ubezpieczeń Społecznych w Opolu</p>
      <p>z dnia 2 lutego 2012 r. sygn. akt V U 134/12</p>
      
        
        <p>I. 
        <strong>
<!-- -->
            <em>
<!-- -->zmienia zaskarżony wyrok i poprzedzające go decyzje Zakładu Ubezpieczeń Społecznych Oddział w <span class="anon-block">O.</span>: z 2 sierpnia 2011 r. w ten sposób, że do obliczenia wysokości kapitału początkowego ustala wskaźnik wysokości podstawy wymiaru na 62,35%, z 11 sierpnia 2011 r. w ten sposób, że do obliczenia wysokości emerytury ustala wskaźnik wysokości podstawy wymiaru na 48,38% oddalając dalej idące odwołania, </em>
          </strong>
</p>
      
      
        
        <p>II. 
        <strong>
<!-- -->
            <em>
<!-- -->dalej idącą apelację oddala. </em>
          </strong>
</p>
      
    </div>
    <div>
      <h2>UZASADNIENIE</h2>
      <p>Sąd Okręgowy Sąd Pracy i Ubezpieczeń Społecznych w Opolu w sprawie <span class="anon-block">B. A.</span> przeciwko Zakładowi Ubezpieczeń Społecznych Oddział w <span class="anon-block">O.</span> o wysokość kapitału początkowego i wysokość emerytury na skutek odwołania wnioskodawczyni od decyzji ZUS Oddział w <span class="anon-block">O.</span> z dnia 2 sierpnia 2011 r. i 11 sierpnia 2011 r. oddalił odwołanie i zasądził od wnioskodawczyni na rzecz strony pozwanej 60 zł tytułem kosztów zastępstwa procesowego.</p>
      <p>Rozstrzygnięcie swoje Sąd Okręgowy powziął po ustaleniu następującego stanu faktycznego:</p>
      <p>Wnioskodawczyni <span class="anon-block">B. A.</span> <span class="anon-block">ur. (...)</span> w sierpniu 2010 złożyła wniosek o emeryturę.W okresie od 11.08.1967 r. do 31.12.1988 r. wnioskodawczyni podlegała ubezpieczeniu w Polsce z tytułu wykonywanego zatrudnienia przez okres 14 lat 6 miesięcy i 2 dni. W tym czasie przebywała na urlopie wychowawczym i korzystała z zasiłku chorobowego łącznie 6 lat 2 miesiące i 6 dni. Poczynając od 1.10.1991 r. wnioskodawczyni przystąpiła do ubezpieczenia społecznego na terenie Niemiec, gdzie wyjechała w 1989 r., uzyskując pobyt legalny od 10.11.1994 r. Do wniosku dołączyła zaświadczenie o wysokości wynagrodzenia za lata 1967 - 1988.Wskaźnik podstawy wymiaru wyliczony na potrzeby kapitału początkowego z okresu 1980 - 1988 wynosi 62,07% jako średnia arytmetyczna z 9 lat ubezpieczenia.</p>
      <p>Wskaźnik podstawy emerytury wyliczony z 10-ciu kolejnych lat poprzedzających rok przystąpienia do ubezpieczenia za granicą tj. 1981 - 1990 wynosi 47,85% jako średnia arytmetyczna z 10 lat. W latach 1989 - 1990 wnioskodawczyni nie podlegała ubezpieczeniu przebywając na terenie Niemiec.</p>
      <p>Strona pozwana decyzją z dnia 2.08.2011 r. ustaliła wartość kapitału początkowego na dzień 1.01.1999 na kwotę 91.280,75 zł ,a wwpw na 62,07 %.</p>
      <p>Okresy ubezpieczenia na terenie Niemiec nie były brane pod uwagę, ze względu na możliwość ubiegania się o świadczenie emerytalne w Niemczech.</p>
      <p>Decyzją z dnia 11.08.2011 r. strona pozwana przyznała wnioskodawczyni prawo do emerytury od 1.08.2010 r. ustalając wysokość zgodnie z art. 26 ustawy o emeryturach o rentach z FUS na kwotę 1.003,77 zł. Emerytura wyliczona na podstawie okresów składkowych i nieskładkowych przebytych w Polsce oraz wwpw 47,85% i kwocie bazowej 2.716,71 zł wynosiła 940,90 zł. Emerytura mieszana wyliczona na 80% na podstawie art. 53 ,a 20% na podstawie art. 26 ustawy wynosiła 953,54 zł Wnioskodawczyni pobiera emeryturę wyliczoną na nowych zasadach. Wnioskodawczyni na terenie Niemiec nie pobiera świadczenia wobec nie osiągnięcia wymaganego wieku emerytalnego.</p>
      <p>Przy takich ustaleniach Sąd Okręgowy oddalił odwołanie. W uzasadnieniu wskazał, iż wobec kwestionowania przez wnioskodawczynię w zaskarżonych decyzjach sposobu liczenia podstawy wymiaru kapitału początkowego i emerytury, to rozważania swoje ogranicza jedynie to tej kwestii. Powołał przepisy <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 173;art. 173 ust. 1;art. 173 ust. 177;art. 173 ust. 183;art. 173 ust. 1;art. 18)">art. 173 ust. 1, 177, 183 ust. 1 oraz art.18 ustawy z 17.12.1998 r. o emeryturach i rentach z Funduszu Ubezpieczeń Społecznych</a> , które miały znaczenie dla rozstrzygnięcia sprawy.</p>
      <p>Sąd I instancji wskazał, że organ rentowy licząc podstawę wymiaru kapitału początkowego oraz wyliczając emeryturę zastosował prawidłowe zasady, zgodnie z w/w przepisami.</p>
      <p>W szczególności nie mógł do wyliczenia wskaźnika podstawy kapitału przyjąć wynagrodzenia z lat 1978 – 1979 bowiem przepisy wprost ograniczają okres możliwy do przyjęcia do lat 1980 – 1998. Wnioskodawczyni w dopuszczalnym 20 leciu miała jedynie 9 lat składkowych, dlatego sumę rocznych wskaźników z poszczególnych lat kalendarzowych podzielono przez 9 co dało wwpw 62,07%.</p>
      <p>Natomiast wskaźnik podstawy emerytury został ustalony wg zasady z art.18 ust. 3 ustawy o emeryturach i rentach, a więc z 10 lecia 1990 - 1981, w którym przez 2 lata nie opłacała składek w Polsce. Mimo to zgodnie z art.16 ustawy przy braku ubezpieczenia przy sumowaniu wskaźników rocznych - przyjmuje się w tych brakujących zero i nie wyłącza ze średniej arytmetycznej. Możliwość podzielania sumy wskaźników przez 8 była by możliwa przy obliczaniu wysokość renty.</p>
      <p>Mając na uwadze powyższe Sąd Okręgowy orzekł jak w sentencji.</p>
      <p>Od powyższego wyroku apelację złożyła wnioskodawczyni domagając się jego zmiany oraz zmiany zaskarżonych decyzji.</p>
      <p>W uzasadnieniu podała, że nie zostały uwzględnione właściwe okresy zatrudnienia. Do ustalenia kapitału początkowego oraz emerytury powinny być przyjęte zarobki z 10 kolejnych lat tj. 1979 - 1988, co wpłynie na wysokość emerytury ,która wyniesie 1044,38 zł. Ponadto ZUS przyjął do obliczenia wwpw emerytury i kapitału początkowego błędne kwoty wynagrodzenia za rok 1988, które powinno być 440.976 zł zgodnie z przedłożonymi dokumentami.</p>
      <p>Zarzuca, iż niezrozumiałe i krzywdzące jest zastosowanie w jej przypadku art. 18 ustawy emerytalnej.</p>
      <p>
        <strong>
<!-- -->
          <em>
<!-- -->Sąd Apelacyjny zważył co następuje :</em>
        </strong>
</p>
      <p>Apelacja wnioskodawczyni tylko częściowo zasługiwała na uwzględnienie, a to w zakresie w jakim kwestionowała wysokość przyjętego wynagrodzenia za rok 1988 do obliczenia wskaźnika podstawy kapitału początkowego i emerytury, w pozostałym zakresie jako bezzasadna polegała oddaleniu.</p>
      <p>Słusznie zarzuca wnioskodawczyni, iż organ rentowy błędnie przyjął wysokość zarobków do podstawy wymiaru składek za rok 1988 i to zarówno do ustalenia kapitału początkowego, jak i emerytury. W załączniku do decyzji z 2.08.2011 r. do obliczenia wskaźnika wysokości podstawy wymiaru kapitału początkowego za 1988 r. przyjęto wynagrodzenie 424.676 zł, a w załączniku do decyzji z 11.08.2011 r. do obliczenia wskaźnika wysokości podstawy emerytury przyjęto 406.976 zł. Natomiast z dołączonych do wniosku o emeryturę dokumentów wynika, iż osiągnięte wynagrodzenie za cały 1988 r. wynosi 440.976 zł. Na tę kwotę składa się wynagrodzenie wskazane w Rp-7 osiągnięte w Przedsiębiorstwie <span class="anon-block">(...)</span>Sp.z o.o we <span class="anon-block">W.</span> w kwocie 406.976 zł oraz wynagrodzenie z PP<span class="anon-block"> (...)</span> we <span class="anon-block">W.</span> w kwocie 34.000 zł wskazane w świadectwie pracy z dnia 5.01.1989 r. Zatem prawidłowa kwota wynagrodzenia za rok 1988 przyjęta w wysokości 440.976 zł do ustalenia wskaźnika podstawy kapitału początkowego podwyższy ten wskaźnik do<strong>
<!-- --> 62,35</strong>%, a w przypadku emerytury do <strong>
<!-- -->48,38%.</strong>
  </p>
      <p>W związku z powyższym na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 386;art. 386 § 1)">art. 386 § 1 kpc</a> Sąd Apelacyjny zmienił zaskarżony wyrok i poprzedzające go decyzje wskazując prawidłowe wskaźniki podstawy wymiaru kapitału początkowego i emerytury.</p>
      <p>W pozostałym zakresie apelacja wnioskodawczyni nie zasługiwała na uwzględnienie i na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 kpc</a> została oddalona.</p>
      <p>Na wstępie należy podnieść, iż Sąd Okręgowy wskazał i zastosował właściwe przepisy prawa materialnego stanowiące podstawę rozstrzygnięcia istoty niniejszego sporu, a to dotyczące zasad obowiązujących przy ustalaniu wysokości podstawy wymiaru kapitału początkowego i emerytury. Sąd Apelacyjny w pełni podziela dokonaną przez Sąd I instancji wykładnię zastosowanych przepisów, w tym kwestionowanego przez wnioskodawczynię art. 18 ust. 3 ustawy z 17.12.1998 r. o emeryturach i rentach z FUS.</p>
      <p>Wnioskodawczyni w swoim odwołaniu jak i apelacji domagała się przyjęcia do ustalenia kapitału początkowego i emerytury wynagrodzenia z lat 1979 - 1988 tj. 10 lat, a nie 9 przy kapitale i 8 przy emeryturze.</p>
      <p>Słusznie wskazywał Sąd I instancji, że taki sposób obliczenia wskaźników z w/w przez wnioskodawczynię lat, nie jest możliwe, gdyż pozostaje w sprzeczności z zasadami zawartymi w obowiązujących przepisach.</p>
      <p>Odnośnie ustalania postawy kapitału początkowego to ustawodawca w art. 174 ust.3 ustawy emeryturach i rentach z FUS określił przedział czasowy z którego można wybrać okres kolejnych 10 lat kalendarzowych tj. 1.01.1980 do 31.12.1998r. Powyższe oznacza ,że nie jest możliwe przyjęcie żadnego wynagrodzenia z przed 1980roku i dotyczy to wszystkich ubezpieczonych ,w tym wnioskodawczyni. Skoro w przedziale czasowym 1980 - 1998 wnioskodawczyni posiada wynagrodzenia tylko z kolejnych 9 lat /1980 - 1988/, to wskaźnik wysokości podstawy wymiaru kapitału początkowego należy obliczyć uwzględniając to wynagrodzenie.</p>
      <p>Natomiast przy ustaleniu wskaźnika wysokości podstawy wymiaru emerytury prawidłowo zastosowano przepis art. 18 ust.3 ustawy emerytalnej. Zgodnie z tą regulacją prawną, jeżeli w ciągu 20 lat poprzedzających rok złożenia wniosku o emeryturę zainteresowany nie był ubezpieczony w Polsce, to podstawę wymiaru emerytury liczy się z kolejnych 10 lat kalendarzowych poprzedzających bezpośrednio rok, w którym przystąpił po raz pierwszy do ubezpieczenia za granicą.Odnosząc powyższe do sytuacji wnioskodawczyni,to 20 lat przed złożeniem wniosku rozpoczyna się od 1990 r. i od tego czasu nie była ubezpieczona w Polsce , a wspomniane kolejne 10 lat przed przystąpieniem po raz pierwszy do ubezpieczenia za granicą przypada od 1981 r. do 1990 r.,gdyż do ubezpieczenia w Niemczech przystąpiła od października 1991 r. Bezspornym jest, iż od 1981 w Polsce ma tylko 8 lat podlegania ubezpieczeniu, jednak uzyskaną średnią arytmetyczną z tych lat dzieli się przez 10, co wynika z art. 16 ustawy emerytalnej. Przepis ten jednoznacznie nakazuje dzielenia uzyskanej sumy wielkości procentowych przez, 10 mimo istnienia tzw. lat zerowych w danym dziesięcioleciu, co miało miejsce u wnioskodawczyni. W związku z powyższym jest możliwe ustalenie WWPW emerytury wnioskodawczyni z innego dziesięciolecia wykraczającego poza rok 1981 i zastosowania innego sposobu jego obliczenia.</p>
      <p>Mając na uwadze powyższe Sąd Apelacyjny orzekł jak w sentencji.</p>
      <p>R.S.</p>
    </div>