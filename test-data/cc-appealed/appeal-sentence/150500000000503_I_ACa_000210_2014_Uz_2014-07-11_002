<p>Sygn. akt I ACa 210/14</p>
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>      Dnia 11 lipca 2014 r.</p>
      <p>Sąd Apelacyjny w Białymstoku I Wydział Cywilny</p>
      <p>w składzie:</p>
      <table>
        <colgroup>
          <col width="164"/>
          <col width="22"/>
          <col width="438"/>
        </colgroup>
        <tr>
          <td>
            <p>Przewodniczący</p>
          </td>
          <td>
            <p>:</p>
          </td>
          <td>
            <p>SSA Magdalena Pankowiec</p>
          </td>
        </tr>
        <tr>
          <td>
            <p>Sędziowie</p>
          </td>
          <td>
            <p>:</p>
          </td>
          <td>
            <p>SA Krzysztof Chojnowski</p>
            <p>SO del. Dariusz Małkiński (spr.)</p>
          </td>
        </tr>
        <tr>
          <td>
            <p>Protokolant</p>
          </td>
          <td>
            <p>:</p>
          </td>
          <td>
            <p>Izabela Lach</p>
          </td>
        </tr>
      </table>
      <p>po rozpoznaniu w dniu 11 lipca 2014 r. w Białymstoku</p>
      <p>na rozprawie</p>
      <p>sprawy z powództwa <strong>
<!-- -->
<span class="anon-block">A. C.</span> </strong>
</p>
      <p>przeciwko <strong>
<!-- -->
<span class="anon-block">B. W.</span> </strong>
</p>
      <p>
<strong>
<!-- -->o zapłatę</strong>
</p>
      <p>na skutek apelacji powoda</p>
      <p>od wyroku Sądu Okręgowego w Łomży</p>
      <p>z dnia 9 grudnia 2013 r. sygn. akt I C 442/12</p>
      
        
        <p>1. 
        <strong>
<!-- -->oddala apelację; </strong>
</p>
      
      
        
        <p>2. 
        <strong>
<!-- -->zasądza od powoda na rzecz pozwanej kwotę 2.700 (dwa tysiące siedemset) zł wraz z należnym podatkiem od towarów i usług tytułem kosztów zastępstwa procesowego w instancji odwoławczej; </strong>
</p>
      
      
        
        <p>3. 
        <strong>
<!-- -->nakazuje wypłacić ze Skarbu Państwa – Sądu Okręgowego w Łomży na rzecz Kancelarii Adwokackiej adwokat <span class="anon-block">A. A.</span> kwotę 2.700 (dwa tysiące siedemset) zł wraz z należnym podatkiem od towarów i usług tytułem nieopłaconej pomocy prawnej udzielonej powodowi z urzędu w instancji odwoławczej. </strong>
</p>
      
    </div>
    <div>
      <h2>UZASADNIENIE</h2>
      <p>Powód <span class="anon-block">A. C.</span> po ostatecznym sprecyzowaniu powództwa wniósł o zasądzenie na jego rzecz od pozwanej <span class="anon-block">B. W.</span> kwoty 234.898 zł tytułem zwrotu bezpodstawnego wzbogacenia, w postaci sumy pieniężnej uiszczonej tytułem zakupu części nieruchomości o łącznej powierzchni 9,1119 ha, składającej się z <span class="anon-block">działek o nr (...)</span> położonych w obrębie wsi <span class="anon-block">G.</span> gmina <span class="anon-block">N.</span>, powiat <span class="anon-block"> (...)</span> oraz <span class="anon-block">działki (...)</span> położonej w <span class="anon-block">N.</span> , objętych <span class="anon-block">księgą wieczystą KW nr (...)</span> prowadzoną przez Sąd Rejonowy w Łomży - wraz z odsetkami ustawowymi od dnia 2 maja 2007 r. do dnia zapłaty.</p>
      <p>Pozwana <span class="anon-block">B. W.</span> wniosła o oddalenie powództwa w całości, z uwagi na pozorność umowy sprzedaży nieruchomości z dnia 2 maja 2007 r.</p>
      <p>W wyroku z dnia 9 grudnia 2013 r. Sąd Okręgowy w Łomży oddalił powództwo (pkt. I); zasądził od powoda <span class="anon-block">A. C.</span> na rzecz pozwanej <span class="anon-block">B. W.</span> kwotę 3.600 zł tytułem kosztów zastępstwa procesowego (pkt II) oraz nakazał wypłacić z sum budżetowych Skarbu Państwa - Sądu Okręgowego w Łomży na rzecz Kancelarii Adwokackiej adwokat <span class="anon-block">A. A.</span> kwotę 3.600 zł tytułem nieopłaconej pomocy prawnej udzielonej powodowi z urzędu.</p>
      <p>Powyższe orzeczenie zapadło w oparciu o następujące ustalenia faktyczne:</p>
      <p>Powód <span class="anon-block">A. C.</span> i pozwana <span class="anon-block">B. W.</span> od 2005 r. pozostawali w konkubinacie. Powód posiadał własne grunty w <span class="anon-block">D.</span>, <span class="anon-block">P.</span> i <span class="anon-block">K.</span> o powierzchni 8,3907 ha.; zajmował się hodowlą bydła w liczbie około 30 sztuk. Gospodarował także na gruntach dzierżawionych od pozwanej. Znajomość ta przerodziła się w bliższy związek. Pozwana zamieszkała na nieruchomości powoda w <span class="anon-block">D.</span>, pomagała mu w pracy w gospodarstwie rolnym. Dochody uzyskiwane przez strony stanowiły źródło ich utrzymania. W dniu <span class="anon-block">(...)</span>ze związku stron urodziło się pierwsze dziecko - córka <span class="anon-block">W. C.</span>. Strony mają z tego związku jeszcze dwoje dzieci: <span class="anon-block">N. C.</span> <span class="anon-block">urodzoną w dniu (...)</span> oraz <span class="anon-block">M. C.</span> <span class="anon-block">urodzonego w dniu (...)</span>.</p>
      <p>Na mocy umowy dożywocia z 10 listopada 2004 r. matka pozwanej <span class="anon-block">K. K. (2)</span> (poprzednio <span class="anon-block">W.</span>) przeniosła na rzecz córki własność gospodarstwa rolnego składającego się z <span class="anon-block">działek nr : (...)</span> położonych w <span class="anon-block">G.</span>, <span class="anon-block">działki nr (...)</span> położonej w <span class="anon-block">N.</span> oraz <span class="anon-block">działki nr (...)</span> położonej w <span class="anon-block">J.</span>- <span class="anon-block">M.</span>. Pozwana była też właścicielką działek o numerach: <span class="anon-block">(...)</span>, o powierzchni 3,55 ha , położonych w <span class="anon-block">Ł.</span>.</p>
      <p>W 2007 r. strony porozumiały się w przedmiocie sprzedaży gruntów pozwanej powodowi. W dniu 4 lutego 2007 r. zostały sporządzone nieformalne umowy sprzedaży, stwierdzające dokonanie przedpłat przez powoda na rzecz pozwanej w kwotach 70.000 i 80.000 zł, łącznie 150.000 zł. Według pozwanej umowy te miały charakter pozorny, zostały sporządzone w celu uzyskania kredytu, w rzeczywistości nie doszło na ich podstawie do żadnych płatności.</p>
      <p>Na sfinansowanie transakcji powód zaciągnął kredyty w <span class="anon-block"> Banku (...)</span> w <span class="anon-block">W.</span> Oddziale w <span class="anon-block">O.</span>. Na podstawie umowy kredytowej z dnia 25 kwietnia 2007 r. nr <span class="anon-block"> (...)</span> na zakup gruntów rolnych w tzw. linii KZ, Bank udzielił mu kredytu w kwocie 100.087,00 zł z przeznaczeniem na zakup gruntów rolnych położonych w gminach <span class="anon-block">M.</span> i <span class="anon-block">N.</span>, Powiatu <span class="anon-block"> (...)</span>.</p>
      <p>Jako prawne zabezpieczenie spłaty powyższego kredytu kredytobiorca ustanowił: hipotekę zwykłą w kwocie 100.087,00 zł i hipotekę kaucyjną do kwoty 50.044,00 zł na nabywanej nieruchomości w <span class="anon-block">Ł.</span> (<span class="anon-block">działki nr (...)</span>), <span class="anon-block">N.</span> (<span class="anon-block">działka nr (...)</span>) i <span class="anon-block">G.</span> (<span class="anon-block">działki nr (...)</span>) o łącznej powierzchni 12.6619 ha.</p>
      <p>Poza tym w <span class="anon-block">umowie nr (...)</span>, zawartej celem sfinansowania przedsięwzięcia inwestycyjnego w linii IP, z dnia 25 kwietnia 2007 r., <span class="anon-block"> Bank (...)</span> udzielił powodowi kredytu w kwocie 49.913,00 zł z przeznaczeniem na zakup gruntów rolnych położonych w gminach <span class="anon-block">M.</span> i <span class="anon-block">N.</span> Powiatu <span class="anon-block"> (...)</span>.</p>
      <p>Jako prawne zabezpieczenie spłaty kredytu powód ustanowił: hipotekę zwykłą do kwoty 49.913,00 zł i hipotekę kaucyjną do kwoty 24.957,00 zł na nabywanej nieruchomości położonej w <span class="anon-block">Ł.</span>.</p>
      <p>Umową z dnia 2 maja 2007 r. pozwana przeniosła na rzecz powoda własność nieruchomości rolnych, w tym nieruchomości położonych w <span class="anon-block">Ł.</span> (<span class="anon-block">działki nr (...)</span>) oraz otrzymanych od matki na podstawie umowy z 29 sierpnia 1986 r., składających się z <span class="anon-block">działek o nr (...)</span> w <span class="anon-block">G.</span> i <span class="anon-block">(...)</span>w <span class="anon-block">N.</span>, o powierzchni 10.4529 ha. W § 3 umowy strony ustaliły cenę sprzedaży na kwotę 310.000 zł. Jednocześnie pozwana skwitowała otrzymanie od powoda kwoty 160.000 zł. Pozostałą część w kwocie 150.000 zł miała uzyskać z kredytów pobranych przez powoda. Pozwana przyznała, że sumę tę również otrzymała.</p>
      <p>Pieniądze pochodzące z kredytu zostały przelane na jej konto w <span class="anon-block"> Banku (...)</span> w dwóch transzach w dniu 4 maja 2007 r.. Saldo po tych operacjach na koncie pozwanej wyniosło 149.993 zł. Tego samego dnia pozwana dokonała przelewu na rachunek powoda w kwocie 30.000 zł i w takiej samej kwocie, tj. 30.000 zł dokonała wypłaty na swoją rzecz. Kolejnej wypłaty gotówkowej w kwocie 57.000 zł pozwana dokonała w dniu 7 maja 2007 r.. W tym samym dniu doszło do przelewu kwot: 7.000 zł na rzecz <span class="anon-block"> firmy (...)</span> <span class="anon-block">A. G.</span> oraz 24.000 zł na rzecz <span class="anon-block"> firmy (...)</span> <span class="anon-block">D. G.</span>. Jak podała pozwana, <span class="anon-block">A. C.</span> w tym okresie dokonał zakupu prasy belującej <span class="anon-block"> (...)</span> za kwotę 7.000 zł oraz ciągnika rolniczego tej samej marki za kwotę 24.000 zł. Poza tym nabywane były nawozy, pasze i olej napędowy.</p>
      <p>Saldo po tych operacjach na rachunku pozwanej wyniosło 1.991 zł. W późniejszym czasie pobierane były z niego mniejsze kwoty, najwyższa - w wysokości 900 zł (22 maja 2007 r), pozostałe zaś sumy nie przekraczały 500 zł. Po 13 czerwca 2007 r. na rachunku pozwanej nie odnotowano większej sumy niż 100 zł.</p>
      <p>Powód twierdził, że wypłacił pozwanej w marcu 2007 r. pieniądze w łącznej kwocie 150.000 zł, zaś po otrzymaniu pieniędzy z kredytu pozwana pobrała je, również za jego pośrednictwem i wydała na własne cele, przede wszystkim spłaciła własne długi. Przeczył jej twierdzeniom w przedmiocie kupna maszyn rolniczych i materiałów do produkcji rolnej , takich jak olej napędowy i nawozy.</p>
      <p>Z informacji <span class="anon-block"> firmy (...)</span> wynika, że w dniu 31 stycznia 2007 r. pozwana spłaciła kwotę 6.952,12 zł, zaś do 29 marca 2007 r. winna spłacić całe zadłużenie wynikające z postępowania komorniczego w sprawie Km 1009/05, które w sierpniu 2006 r. wynosiło wraz z odsetkami i kosztami 20.534,55 zł. Pozwana twierdziła, że ostatecznie uiściła powyższy dług pożyczając pieniądze od nieżyjącego już wuja <span class="anon-block">F. K.</span>. Ostatecznie zadłużenie to zostało spłacone w kwietniu 2007 r., a postępowanie w sprawie egzekucyjnej Km 1009/05 umorzono.</p>
      <p>Sąd Rejonowy w Łomży orzekając w sprawie o sygn. akt: I C 157/07 o uzgodnienie treści księgi wieczystej z rzeczywistym stanem prawnym z powództwa <span class="anon-block">W. W. (1)</span> uznał, iż umowa o dożywocie z dnia 10 listopada 2004 r. była nieważna; dotyczyła bowiem gospodarstwa rolnego, które weszło do majątku wspólnego małżonków, a przez to stanowiła czynność prawną przekraczającą zakres zwykłego zarządu, wymagającą zgody obojga małżonków. Brak zgody <span class="anon-block">W. W. (1)</span> na zawarcie umowy przenoszącej własność gospodarstwa rolnego skutkował bezwzględną nieważnością powyższej czynności.</p>
      <p>W rezultacie prawomocnym wyrokiem z dnia 9 kwietnia 2008 r., sygn. akt : I C 157/07 Sąd Rejonowy w Łomży nakazał w dziale II <span class="anon-block">księgi wieczystej nr (...)</span> prowadzonej dla nieruchomości rolnej obejmującej <span class="anon-block">działkę nr (...)</span> położoną w <span class="anon-block">G.</span> i <span class="anon-block">działkę nr (...)</span> w <span class="anon-block">J. M.</span>, o łącznej powierzchni 1,3410 ha - wykreślić wpis „<span class="anon-block">B. W.</span> córka <span class="anon-block">W.</span> i <span class="anon-block">K.</span>” oraz wpisać w to miejsce: „<span class="anon-block">W. W. (1)</span> syn <span class="anon-block">D. S.</span> i <span class="anon-block">R.</span> - w 1/2 części i <span class="anon-block">K. K. (2)</span> córka <span class="anon-block">Z.</span> i <span class="anon-block">J.</span> w 1/2 części”. Ponadto Sąd Rejonowy wyrokiem tym z <span class="anon-block">księgi wieczystej nr (...)</span>, wydzielił nieruchomość rolną położoną w <span class="anon-block">G.</span> i założył dla niej nową księgę wieczystą (nr <span class="anon-block"> (...)</span>) oraz w dziale II tej księgi wpisał „<span class="anon-block">W. W. (1)</span> syn <span class="anon-block">D. S.</span> i <span class="anon-block">R.</span> – w 1/2 części i <span class="anon-block">K. K. (2)</span> córka <span class="anon-block">Z.</span> i <span class="anon-block">J.</span> - w 1/2 części” oraz w dziale IV tej księgi wpisał na rzecz <span class="anon-block"> Banku (...) S.A.</span> hipotekę łączną umowną zwykłą w kwocie 49.913,00 zł, hipotekę łączną umowną kaucyjną do kwoty 24.957.00 zł, hipotekę łączną umowną zwykłą w kwocie 100.087,00 zł, hipotekę łączną umowną kaucyjną do kwoty 50.044.00 zł, po przepisaniu powyższych hipotek z <span class="anon-block">księgi wieczystej nr (...)</span>.</p>
      <p>W dniu 2 września 2008 r. doszło do wypadku, w wyniku którego powód doznał amputacji prawej ręki. W tym czasie strony pozostawały jeszcze w dobrych relacjach, ale coraz częściej dochodziło między nimi do nieporozumień.</p>
      <p>Późną jesienią 2008 r. konflikt między stronami nasilił się; ich kłótnie łączyły się z rękoczynami. W dniu 11 grudnia 2008 r. pozwana odeszła od powoda i wraz z córkami: <span class="anon-block">W. C.</span> i <span class="anon-block">N. W.</span> zamieszkała w <span class="anon-block"> Ośrodku (...)</span> dla <span class="anon-block">O.</span> Przemocy w Rodzinie, prowadzonym przez <span class="anon-block"> (...) Centrum Pomocy (...)</span> w <span class="anon-block">K.</span>. Znajdowała się wówczas w trzeciej ciąży. W Ośrodku tym pozwana przebywała do dnia 15 maja 2009 r., kiedy przeniosła się wraz z dziećmi do matki - <span class="anon-block">K. K. (2)</span>, do <span class="anon-block">G.</span>. <span class="anon-block">W dniu (...) urodziła</span> syna -<span class="anon-block">M. C.</span>.</p>
      <p>W 2009 r., po odejściu pozwanej i na skutek jej zawiadomienia, doszło do wszczęcia przeciwko powodowi postępowania o fizycznie i psychiczne znęcanie się nad nią. W rezultacie <span class="anon-block">A. C.</span> prawomocnym wyrokiem Sądu Rejonowego w Ostrołęce z 19 marca 2012 r. sygn. II K 423/09, został uznany winnym czynu z <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 207;art. 207 § 1)">art. 207 §1 k.k.</a>, polegającego na tym, że w okresie od 2006 r. do dnia 11 grudnia 2008 r. w <span class="anon-block">D.</span> gm. <span class="anon-block">T.</span> znęcał się fizycznie i psychicznie nad konkubiną <span class="anon-block">B. W.</span>. Na tej podstawie został skazany na karę jednego roku pozbawienia wolności z warunkowym zawieszeniem jej wykonania na okres trzech lat.</p>
      <p>Powód twierdził, że z prowadzonego gospodarstwa rolnego uzyskiwał znaczne dochody. Sprzedawał mleko za kwoty od 1.761,04 zł do 3.598,88 zł miesięcznie. W 2007 r. zaciągnął u odbiorcy mleka pożyczkę w kwocie 6.000 zł na modernizacje obory, którą spłacił do stycznia 2008 r. Z niedatowanego pisemnego oświadczenia <span class="anon-block">A. M.</span> wynika, że kupił od powoda bydło za kwotę 22.500 zł. W grudniu 2007 r. powód posiadał 36 sztuk bydła. W latach 2005 - 2006 r. pobierał dopłaty bezpośrednie w kwotach 8055,40 zł i 14.295,06 zł, a także z tytułu wspierania działalności rolniczej na obszarach o niekorzystnych warunkach, w wysokości 5.244,43 zł. Saldo na rachunku bankowym powoda nie przekraczało poziomu 15.000 zł po otrzymaniu należności z tytułu dopłat bezpośrednich; niekiedy na koncie notowany był niewielki debet.</p>
      <p>Pozwana posiadała w latach 2005-2008 10 sztuk bydła, które częściowo zostało sprzedane do rzeźni, zaś kilka sztuk przejął powód.</p>
      <p>Według pozwanej powód miał liczne długi, zaciągał pożyczki i kredyty, które nie zawsze spłacał.</p>
      <p>W tak ustalonym stanie faktycznym, Sąd Okręgowy dokonał analizy zgłoszonego przez powoda roszczenia pod kątem przepisów <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 405)">art. 405 k.c.</a> i <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 410)">410 k.c.</a> i wspartej o prezentowane w tej materii poglądy judykatury.</p>
      <p>Zdaniem Sądu, między stronami doszło do formalnych przesunięć majątkowych, związanych bezpośrednio z zawartą umową sprzedaży z 2 maja 2007 r. oraz kredytami pobranymi przez powoda na podstawie umów z 25 kwietnia 2007 r. na zakup nieruchomości. W rezultacie na rachunek pozwanej została przelana kwota 150.000 zł tytułem uiszczenia ceny sprzedaży. Poza tym na poczet ceny zostały zaliczone i skwitowanie świadczenia określone umowami nieformalnymi sprzedaży z dnia 4 lutego 2007 r. (określonymi jako przedwstępnymi).</p>
      <p>Spór między stronami sprowadzał się do ustalenia, czy powód rzeczywiście przekazał pozwanej w lutym i marcu 2007 r. kwotę łączną 150.000 zł (lub 160.000 zł), a ponadto ustalenie co do sposobu spożytkowania pieniędzy z kredytu w <span class="anon-block"> Banku (...)</span> w kwocie kolejnych 150.000 zł i uzyskania w ten sposób korzyści przez pozwaną kosztem powoda, który utracił tytuł prawny i władztwo nad nieruchomością stanowiącą przedmiot umowy sprzedaży. W ocenie Sądu, zasadnicze znaczenie ma fakt, że strony pozostawały w konkubinacie, prowadząc wspólne gospodarstwo domowe. W 2005 r. pozwana pozostawała już w związku z powodem. Oboje planowali małżeństwo, do którego ostatecznie nie doszło. Ze związku tego przyszło na świat troje dzieci. Powód określał konkubinę mianem żony. Oboje pracowali na gospodarstwie rolnym, na gruntach obojga. W rezultacie strony doszły do porozumienia co do zawarcia umowy sprzedaży nieruchomości pozwanej na rzecz powoda. Wobec faktu, że oboje z gruntów tych korzystali, pozostając we wspólności domowej, to przyczyny zawarcia umowy należało poszukiwać nie tylko w zamiarze nabycia gruntów przez powoda. Dlatego Sąd uznał za wiarygodne, że strony dążyły przede wszystkim do pozyskania kredytów na zakup ziemi na preferencyjnych warunkach, z dopłatami Agencji Restrukturyzacji i Modernizacji Rolnictwa.</p>
      <p>Wobec powyższego Sąd uznał za wiarygodne twierdzenia pozwanej, że faktycznie nie doszło do przesunięć finansowych związanych z pisemnymi nieformalnymi umowami sprzedaży, określonymi jako przedwstępne, a umowy te zostały spisane, gdyż kredytodawca wymagał udziału własnego nabywcy gruntów. W tym sensie można mówić o pozorności powyższych umów (<a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 83)">art. 83 k.c.</a>).</p>
      <p>Z umowy z dnia 4 lutego 2007 r. wynika, że powód zapłacił pozwanej kwotę 80.000 zł. Z aneksu do powyższej umowy z dnia 3 marca 2007 r. wynika z kolei, że w dniu tym pozwanej została przekazana kwota 70.000 zł, a zatem w obu powyższych dniach wypłacono łącznie kwotę 150.000 zł. Tymczasem w notarialnej umowie kupna-sprzedaży z dnia 2 maja 2007 r. zaświadczono, że w tym dniu w kancelarii notarialnej pozwana otrzymała od powoda kwotę 160.000 zł i jej odbiór skwitowała. Z wyjaśnień powoda wynika z kolei, że kwotę 150.000 przekazał pozwanej w dniach 4 lutego 2007 r. i 3 marca 2007 r. zaś sumę 10.000 zł w dniu 2 maja 2007 r. , tj. w momencie podpisania aktu notarialnego, co nie jest zgodne z treścią tego aktu. To również, zdaniem Sądu, pozwala wątpić w realność powyższych umów.</p>
      <p>Zdaniem Sądu, istniały podstawy do stwierdzenia, że strony prowadziły gospodarstwo na niskim poziomie i ich przychody nie były duże i z pewnością nie satysfakcjonowały obojga. O trudnej sytuacji finansowej powoda świadczyły również zobowiązania, które posiadał w stosunku do różnych wierzycieli w omawianym okresie, a które to należności nie zawsze regulował w terminie. Świadek <span class="anon-block">K. C.</span>, trudniąca się sprzedażą pasz zeznała, że w 2006 r. nie uregulował on należności za towar w postaci paszy, opryskiwacza i siewnika na kwotę 6.546 zł. Wielokrotne monity w 2007 r. nie dały rezultatu. Pozwana obiecywała, że zapłacą po sprzedaży drzewa. Świadek stwierdziła, że gospodarstwo stron było bardzo zaniedbane. Ponadto powód w dniu 5 stycznia 2007 r. zaciągnął pożyczkę w kwocie 6.000 zł na modernizację obory w <span class="anon-block"> (...) sp. z o.o.</span> w <span class="anon-block">G.</span>, której sprzedawał mleko. Spłacił ją w styczniu 2008 r.. Z tytułu zakupów ratalnych powód miał dług w <span class="anon-block"> (...) Bank (...) SA</span> (z tytułu zakupu czajnika, piły łańcuchowej <span class="anon-block">H.</span>), który również uległ przeterminowaniu. Gdyby jego sytuacja finansowa była dobra, to nie miałby potrzeby zaciągania kredytu na zakup drobnych sprzętów.</p>
      <p>Warunki, w których strony egzystowały w latach 2006 i 2007 nie wskazują aby posiadały znaczne sumy pieniężne; latem 2008 r. powód starał się o kredyt w kwocie 200.000 zł z <span class="anon-block"> (...) sp. z o.o.</span>
</p>
      <p>Analiza przedłożonych wyciągów bankowych powoda i pozwanej oraz zestawienia faktur oraz zeznań <span class="anon-block">D. G.</span> i <span class="anon-block">A. G.</span> pozwoliły u Sądowi Okręgowemu ustalić, że pozwana przelała na rzecz powoda kwotę 30.000 zł oraz dokonała wypłaty gotówkowej w kwocie 30.000 zł w dniu 4 maja 2007 r., a więc bezpośrednio po wpłynięciu środków z kredytu udzielonego powodowi.</p>
      <p>Niewątpliwym jest też, że pozwana pobrała w dniu 7 maja 2007 r. kwotę 57.000 zł. Nie wiadomo jak spożytkowano te środki oraz na jaki cel wydano 60.000 zł wzięte przez powoda. Z pieniędzy tych nie spłacono długu na rzecz <span class="anon-block"> firmy (...)</span>, gdyż ten został ostatecznie uregulowany w kwietniu 2007 r., a więc przed przelaniem pieniędzy z umów kredytowych z 27 kwietnia 2007 r.</p>
      <p>Zdaniem Sądu wysoce prawdopodobnym jest, że powód i pozwana wydali pieniądze na artykuły do produkcji rolnej takie jak nawozy, pasze, olej napędowy, itp., a także na bieżące potrzeby bytowe. W tym czasie strony posiadały już dziecko. Przychody z mleka były relatywnie niewielkie, zaś potrzeby duże. W takiej sytuacji nie można mówić o wzbogaceniu się którejkolwiek ze stron.</p>
      <p>W razie uznania, że pieniądze z kredytu zostały częściowo wydatkowane na spłacenie długów pozwanej, to również nie można mówić tutaj o braku podstawy prawnej, zwłaszcza w sytuacji, gdy oboje podjęli taką decyzję. W tym okresie relacje między stronami były dobre i nie ma podstaw przyjmować, że ich działania pozostawały nieuzgodnione.</p>
      <p>Mając na uwadze powyższe okoliczności Sąd Okręgowy oddalił powództwo jako niezasadne na mocy <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 405)">art. 405 k.c.</a> Powód nie wykazał bowiem aby pozwana uzyskała jego kosztem korzyść bez podstawy prawnej, która ją wzbogaciła.</p>
      <p>O kosztach orzeczono na mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98)">art. 98 k.p.c.</a> w zw. z <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 19;§ 20)">§ 19 i 20 Rozporządzenia Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu</a>.</p>
      <p>Od powyższego wyroku powód wniósł apelacją, zaskarżając go w części, tj. w pkt I i II oraz zarzucając mu:</p>
      
        
        <p>1) 
        błędne ustalenie stanu faktycznego poprzez przyjęcie istnienia braku przesłanek do przyjęcia bezpodstawnego wzbogacenia pozwanej <span class="anon-block">B. W.</span> kosztem powoda <span class="anon-block">A. C.</span>:</p>
      
      <p>a) mimo niepodważalnego faktu, że to na konto pozwanej wpłynęła kwota kredytu w łącznej wysokości 150.000 zł i że to ona wypłaciła z tego konta w dniu 04.05.2007 r. kwotę 30.000 zł, a w dniu 07.05.2007 r. kwotę 57.000 zł na swoją rzecz b) uznanie, że kwoty wynikające z prywatnych umów między stronami z dnia 04.02.2007 r i 03.03.2007 r. nie były w ogóle przez powoda przekazywane pozwanej, mimo iż na dowód tego w aktach znalazło się pismo pozwanej z dnia 13.01.2007 r. skierowane przez nią do wierzycieli <span class="anon-block">S. S.</span>, z którego wynika, że znalazła ona nabywcę na gospodarstwo rolne i chce spłacić dług i w aktach komorniczych <span class="anon-block">(...)</span> jest odnotowana wpłata w dniu 25.01.2007 r. 8.000 zł jako kwoty głównj i 1.042 zł tytułem kosztów.</p>
      <p>c) błędne uznanie, że nastąpiła zapłata przelewem z dnia 04.05.2007 r. kwoty 24.000 zł na rzecz <span class="anon-block"> firmy (...)</span> i niewyjaśnienie faktu, że w dniu tym nastąpiła też wpłata gotówką takiej kwoty - xero paragonu na tejże fakturze, a sama faktura której spłata ma dotyczyć ma przerobiony numer;</p>
      <p>d) błędne uznanie przez Sąd jedynie w oparciu o wyjaśnienia pozwanej, że kwota kolejnej wpłaty u komornika w sprawie KM 1009/05 w wysokości: 15.729 zł kwota główna i koszty 1500 zł z dnia 10.04.2007 r. była dokonana przez pozwaną z pieniędzy, które pożyczyła od wujka w sytuacji, gdy dysponowała już pieniędzmi od powoda przekazanymi w dwu ratach w dniach 04.02.2007 r i 03.03.2007 r. w łącznej kwocie 150.000 zł, a nie przedstawiła żadnych dowodów na poparcie swoich twierdzeń; we wszystkich wcześniejszych swoich sprawach twierdziła, że długi spłacała z tych właśnie pieniędzy pochodzących od pozwanego;</p>
      <p>2) naruszenie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 254;art. 254 § 1)">art. 254 § 1 k.p.c.</a> poprzez nierozstrzygnięcie wniosku w przedmiocie dopuszczenia dowodu z opinii biegłego grafologa odnośnie tego, czy podpis na fakturze z dnia 04.05.2007 r., dotyczącej sprzedaży prasy belującej jest podpisem powoda, czy jedynie został tam naniesiony komputerowo , co wielokrotnie podnosił powód (faktura bez numeru na kwotę 7000 zł)</p>
      <p>a) oraz niezażądanie od pozwanej dostarczenia oryginału tejże faktury, skoro dostarczyła ona jej kserokopię,</p>
      <p>b) również niezażądanie od pozwanej oryginału faktury z dnia 04.05.2007 r nr <span class="anon-block"> (...)</span> na kwotę 24.000 zł w sytuacji gdy już na kserokopii widać, że numer tej faktury był przerobiony.</p>
      <p>3) naruszenie prawa procesowego, które to miało istotny wpływ na wynik sprawy tj. <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 231)">art. 231 k.p.c.</a> poprzez niewłaściwe jego zastosowanie z jednej strony przez przyjęcie, że zeznania pozwanej w tej sprawie są wiarygodne odnośnie faktu, że nie otrzymała pieniędzy przed zawarciem umowy notarialnej , na podstawie prywatnych umów z dnia 04.02.2007 r i dnia 03.03.2007 r. , w sytuacji gdy w innych sprawach oraz przy akcie notarialnym z dnia 02.05.2007 r Repertorium A nr <span class="anon-block">(...)</span> to potwierdziła ;</p>
      <p>4) naruszenie prawa procesowego, które miało istotny wpływ na wynik sprawy tj. art. 328 § .2 <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 ()">kpc</a> poprzez dowolne uznanie, że powód prowadził gospodarstwo o pow. 8.3907 ha, podczas gdy z aktu notarialnego wskazanego wyżej wynika, że było to gospodarstwo o pow. 12.57 ha użytków rolnych.</p>
      <p>5) naruszenie przepisów postępowania mające wpływ na treść wyroku, a mianowicie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 233;art. 233 § 1)">art. 233 § 1 k.p.c.</a> poprzez dokonanie dowolnej a nie swobodnej oceny materiału dowodowego a w szczególności:</p>
      <p>a) zeznań świadka <span class="anon-block">K. C.</span> poprzez danie wiary tym zeznaniom podczas gdy pozostają one w rażącej sprzeczności z innymi dowodami (dzieci stron urodziły się kolejno w latach 2007 i 2008 ) dlatego też świadek ta , jeżeli w ogóle była w siedlisku powoda wiosną 2007 roku w sprawie odbioru długu , który powstał w 2006 roku nie mogła widzieć dwójki małych dzieci biegających po błocie, bo starsza córka stron urodziła się w marcu 2007 roku a więc ewentualnie leżała w wózku i trudno sobie wyobrazić aby po odbiór swego długu zgłosiła się po czterech latach i to zupełnie dyskwalifikuje prawdziwość zeznań tego świadka;</p>
      <p>b) odmowy dania wiary zeznaniom świadka <span class="anon-block">A. M.</span>, który zdaniem Sądu potwierdził swój podpis na oświadczeniu złożonym odnośnie nabycia przez siebie bydła, jednakże trudno ocenić, czy kwota tam wymieniona dotyczy jednej transakcji czy też była sumą kilku transakcji.</p>
      <p>Mając na uwadze powyższe wniósł o zmianę wyroku i uwzględnienie powództwa, ewentualnie o uchylenie orzeczenia i przekazanie sprawy do ponownego rozpoznania.</p>
      <p>
<strong>
<!-- -->Sąd Apelacyjny zważył, co następuje:</strong>
</p>
      <p>
<strong>
<!-- --> Apelacja powoda jest nieuzasadniona.</strong>
</p>
      <p>Sąd Apelacyjny w całości aprobuje stanowisko Sądu Okręgowego wyrażone w uzasadnieniu zaskarżonego wyroku i ustalenia tam poczynione przyjmuje za własne.</p>
      <p>Analiza materiału dowodowego zgromadzonego w niniejszej sprawie wskazuje, że zarówno umowa kupna - sprzedaży z dnia 4 lutego 2007 r., jak też aneks do niej z dnia 3 marca 2007 r. zawarte zostały dla pozoru.</p>
      <p>Zgodnie z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 83;art. 83 § 1)">art. 83 § 1 k.c.</a> oświadczenie woli złożone drugiej stronie za jej zgodą dla pozoru jest nieważne. By zaistniał stan pozorności muszą występować łącznie dwa elementy, a mianowicie pozorna czynność prawna i akt konfidencji. Pozorność czynności prawnej polega na chęci wywołania wobec osób trzecich rzeczywistego, prawdziwego przeświadczenia, że zamiarem stron jest wywołanie skutków prawnych, objętych treścią ich oświadczeń woli. Natomiast akt konfidencji przejawia się w wystąpieniu między stronami tajnego porozumienia, co do tego, że zamiar wyrażony w treści symulowanych oświadczeń woli nie istnieje lub że zamiar ten jest inny niż ujawniony w symulowanych oświadczeniach. Brak któregokolwiek z tych elementów wyłącza zaistnienie pozorności. Oba akty - pozorna czynność prawna i akt konfidencji muszą być ze sobą intelektualnie i czasowo powiązane, tzn. jedno zdarzenie musi zawierać w sobie dokonanie czynności prawnej pozornej (jawnej dla osób trzecich) i zawarcie aktu konfidencjonalnego <em>
<!-- -->(por. SA w Szczecinie w wyroku z dn. 8 listopada 2013 r., I ACa 424/13, LEX nr 1438233).</em>
</p>
      <p>Nieważność czynności prawnej z powodu pozorności złożonego oświadczenia woli może być stwierdzona tylko wówczas, gdy brak zamiaru wywołania skutków prawnych został przejawiony wobec drugiej strony tej czynności otwarcie tak, że miała ona pełną świadomość pozorności złożonego wobec niej oświadczenia woli i rzeczywistej woli jej kontrahenta oraz w pełni się z nią zgadzała <em>
<!-- -->(zob. SA w Łodzi w wyroku z dn. 8 października 2013 r., III AUa 46/13, LEX nr 1386119).</em>
</p>
      <p>Znajdujące się w aktach sprawy dokumenty w postaci w/w umowy wraz z aneksem, nie stanowią niepodważalnego dowodu na to, że podpisujące je strony złożyły niewadliwe oświadczenia woli o treści zgodnej z tymi dokumentami. Pozorność czynności prawnej stwierdzonej dokumentem, może być bowiem wykazana wszelkimi środkami dowodowymi.</p>
      <p>W sprawie niniejszej, za pozornością zawartej między stronami umowy (wraz z aneksem) przemawiają: sytuacja finansowa powoda w latach 2006 – 2008, relacja łącząca go z pozwaną oraz dążenie do uzyskania kredytu w <span class="anon-block"> Banku (...)</span>. Z gruntownej analizy materiału dowodowego wynika, że prowadzone przez powoda gospodarstwo rolne nie przynosiło na tyle znaczących dochodów, aby z ich pomocą powód był w stanie realizować nakłady inwestycyjne i bieżące wydatki związane z prowadzeniem tego gospodarstwa a ponadto utrzymać siebie i pozwaną oraz poczynić przy tym oszczędności w kwocie 150.000 lub 160.000 zł. Jak słusznie zauważył Sąd Okręgowy, z historii rachunku bankowego powoda za okres od dnia 1 stycznia 2007 r. do dnia 31 grudnia 2008 r. oraz zestawienia wypłat za mleko wynika, że średni miesięczny dochód z tego tytułu do lipca 2008 r. kształtował się zasadniczo na poziomie ok. 1.800 zł; wziąwszy pod uwagę koszty produkcji (utrzymanie zwierząt i gospodarstwa) stwierdzić należy, że była to kwota niewielka. Większe wpływy ze sprzedaży mleka miały charakter sporadyczny.</p>
      <p>Powód nie był w stanie zaoszczędzić kwoty 150-160.000 zł z bieżącej działalności swego gospodarstwa rolnego i nie przedstawił dowodów podważających taką konkluzję. O jego złej kondycji finansowej świadczy okoliczność, że w dniu 5 stycznia 2007 r. – a zatem na miesiąc przed zawarciem umowy z pozwaną – zaciągnął on pożyczkę w mleczarni <span class="anon-block"> (...)</span> w <span class="anon-block">G.</span> w kwocie 6.000 zł na modernizację obory. Zważywszy na niewielką wysokość tej sumy w porównaniu z kwotą, którą powód powinien był już podówczas dysponować oraz na stosunkowo pilny (priorytetowy) cel pożyczki, logicznym jest, że gdyby faktycznie posiadał oszczędności we wskazanej wyżej kwocie, nie występowałby o wspomnianą pożyczkę.</p>
      <p>O trudnej sytuacji materialnej powoda świadczyły także inne zaciągnięte przez niego zobowiązania, jak chociażby niespłacony do dnia dzisiejszego (a powstały w 2006 r.) dług wobec <span class="anon-block">K. C.</span> z tytułu zakupu paszy, opryskiwacza i siewnika na kwotę 6.546 zł. Podczas pobytu świadka w marcu 2007 r. na posesji powoda, ten ostatni zapewniał, że dokona zapłaty z funduszy uzyskanych z planowanej sprzedaży drzewa – okoliczność ta nasuwa wniosek, że powód w owym czasie nie posiadał żadnych oszczędności, skoro był zmuszony oczekiwać na tego rodzaju wpływy, by regulować bieżące, wymagalne zadłużenie. Sąd I instancji słusznie uznał zeznania tego świadka za wiarygodne, bowiem był on osobą obcą dla stron procesu, niezainteresowaną wynikiem sprawy i nie posiadał żadnego racjonalnego powodu by świadczyć nieprawdę. Prawdziwości zeznań tego świadka nie dyskwalifikuje podniesiony w apelacji zarzut, że strony wówczas nie posiadały jeszcze dzieci, które świadek miał widzieć w ich obejściu; nie jest przecież wykluczone, że w omawianym czasie obecne tam były dzieci sąsiadów lub krewnych stron a ponadto kwestia ta nie była analizowana przez którąkolwiek ze stron w trakcie przesłuchania świadka.</p>
      <p>Zeznania siostry powoda <span class="anon-block">J. D.</span> wskazujące na bardzo dobrą sytuację finansową jej brata w 2007 r., stały w jawnej sprzeczności z treścią pozyskanego materiału dowodowego (wyciągu z rachunku bankowego powoda, zadłużenia wobec <span class="anon-block">K. C.</span>, pożyczki uzyskanej w mleczarni, zeznań świadka <span class="anon-block">E. L.</span>), toteż słusznie Sąd Okręgowy uznał je za nieprzekonujące.</p>
      <p>Za chybiony należy również uznać zarzut apelacji dotyczący oceny jako niewiarygodnych zeznań świadka <span class="anon-block">A. M.</span>, bowiem Sąd Okręgowy nie pozbawił ich waloru wiarygodności, stwierdził jedynie – słusznie zresztą – że zeznania te wraz z oświadczeniem (k. 103), z uwagi na brak podstawowych danych (czas, częstotliwość i szczegóły transakcji) oraz luki w pamięci świadka – trudno umiejscowić w konkretnym okresie i stanie faktycznym. Należało zatem uznać je za mało przydatne dla potrzeb niniejszego postępowania.</p>
      <p>Okoliczności uzyskania funduszy w wysokości 88.000 zł ze sprzedaży w dniu 14 kwietnia 2006 r. nieruchomości na rzecz <span class="anon-block">J. D.</span> i jej męża, wbrew ciążącemu na powodzie ciężarowi dowodzenia (<a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 6)">art. 6 k.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 232)">art. 232 k.p.c.</a>) nie zostały w żaden sposób wykazane. Skoro powód uzyskał taką sumę w kwietniu 2006 r. to trudno dociec , dlaczego blisko rok później ubiegał się o pożyczkę w mleczarni w wysokości ponad czternastokrotnie niższej oraz doprowadził do zadłużenia wobec <span class="anon-block">K. C.</span>.</p>
      <p>W niniejszej sprawie istotny jest również charakter relacji łączącej w owym czasie powoda i pozwaną. Zasady doświadczenia życiowego oraz logika nakazują przyjąć, że osoby, które wspólnie zamieszkują, spodziewają się narodzin pierwszego dziecka , w niedalekiej przyszłości planują zalegalizować swój związek i egzystować w warunkach wspólności majątkowej – z reguły nie dokonują między sobą tego typu transakcji. Strony od dłuższego czasu przed zawarciem umowy z dnia 4 lutego 2007 r. razem prowadziły oba gospodarstwa, wspólnie zajmowały się też inwentarzem żywym stanowiącym przedmiot odrębnej własności każdego z nich, nadto powód dzierżawił ziemie należące do pozwanej od 2005 r. (umowa została spisana na 10 lat) , nie istniała też pilna potrzeba dokupienia gruntów stymulowana profilem produkcji rolnej w gospodarstwie powoda lub cenową okazyjnością zakupu. Grunty pozwanej znajdowały się już w posiadaniu powoda, z perspektywą utrwalenia tego władztwa poprzez małżeństwo z właścicielką, nie istniała zatem obiektywna przesłanka, aby nabyć je na własność.</p>
      <p>Wątpliwości Sądu Apelacyjnego budzi - dostrzeżona również przez Sąd Okręgowy – cena zakupu, która została określona w odmienny sposób w umowie kupna – sprzedaży z dnia 4 lutego 2007 r. (300.000 zł) i akcie notarialnym (310.000 zł). Zważywszy na to , że średni dochód powoda z tytułu prowadzenia gospodarstwa rolnego wynosił ok. 1.800 zł miesięcznie, różnica w cenie wynosząca 10.000 zł jest więc na tyle znacząca, że nie sposób jej pominąć w niniejszych rozważaniach. Powód nie wyjaśnił przyczyn tej rozbieżności.</p>
      <p>W świetle powyższego Sąd odwoławczy uznał, że do zapłaty kwoty 150.000 czy też 160.000 zł w ogóle między stronami nie doszło. Pokwitowanie odbioru kwot 80.000 zł i 70.000 zł zostało dokonane dla pozoru. Zgodnie z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 245)">art. 245 k.p.c.</a> dokument prywatny stanowi dowód tego, że osoba, która go podpisała, złożyła oświadczenie zawarte w tym dokumencie. Tego typu dokument korzysta jedynie z domniemania autentyczności, przy czym jest to domniemanie prawne wzruszalne. Sąd w całokształcie okoliczności ocenia, czy zawarte w dokumencie prywatnym oświadczenie jest zgodne z prawdą, ważne i skuteczne. Z analizy dowodów zgromadzonych w niniejszej sprawie wynika, że zawarte w treści umowy z dnia 4 lutego 2007 r. oraz aneksie z dnia 3 marca 2007 r. pokwitowanie przez pozwaną odbioru od powoda w/w kwot nie odzwierciedla rzeczywistego stanu rzeczy.</p>
      <p>Faktyczny zamiar towarzyszący stronom w momencie podpisania umowy przedwstępnej ukierunkowany był na pozyskanie środków z preferencyjnego kredytu bankowego .Powyższy wniosek jest o tyle uprawniony, że materiał dowodowy potwierdza dokonanie zakupu ciągnika <span class="anon-block">D.</span> <span class="anon-block">F.</span> (24.000 zł) i prasy belującej tej samej marki (7.000 zł) tuż po otrzymaniu kredytu z <span class="anon-block"> (...)</span>, tj. w dniu 7 maja 2007 r. przelewem bankowym z konta pozwanej. Podniesione w apelacji zastrzeżenia negujące dokonanie powyższych zakupów za pomocą przelewu bankowego oraz rzetelność zaoferowanych przez pozwaną dowodów w postaci kserokopii faktur VAT, nie zasługiwały na aprobatę, bowiem z zeznań świadka <span class="anon-block">D. G.</span> jednoznacznie wynika, że zapłata za powyższy sprzęt nastąpiła przy użyciu środków pochodzących z rachunku pozwanej (k. 179).</p>
      <p>Pozwana, poza płatnościami za maszyny rolnicze powoda, przelała na jego konto dnia 4 maja 2007 roku kwotę 30.000 zł; ogółem powód otrzymał więc od niej w różnej postaci 51.000 zł . W dniach 4 i 7 maja 2007 roku B. <span class="anon-block">W.</span> pobrała z kolei kwoty: 30.000 zł i 57.000 zł na swoje prywatne potrzeby, zaś ogólna suma środków z kredytów udzielonych na zakup ziemi wypłaconych przez pozwaną w ten sposób zamyka się w 98.990 zł (vide k.65-66).</p>
      <p>Bezspornie powód nie utracił wszystkich gruntów , które nabył od pozwanej dnia 2.05.2007 r. Z kalkulacji przedstawionej w piśmie procesowym z dnia 5.11.2012 r. (k.85) wynika, że wartość nieutraconego areału powód szacuje (zgodnie z cennikiem zawartym w § 3 umowy notarialnej z dnia 2.05.2007 r.) na kwotę 75.102 zł (stanowiącej różnicę sum: 310.000 zł i dochodzonej w sprawie). Realna wartość kwoty nierozliczonej między stronami wynosi więc 23.889 zł.</p>
      <p>Zgodnie z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 409)">art. 409 k.c.</a> obowiązek wydania korzyści lub zwrotu jej wartości wygasa, jeżeli ten, kto korzyść uzyskał, zużył ją lub utracił w taki sposób, że nie jest już wzbogacony, chyba że wyzbywając się korzyści lub zużywając ją powinien był liczyć się z obowiązkiem zwrotu.</p>
      <p>Zużycie w dobrej wierze następuje w sposób bezproduktywny, konsumpcyjny i wzbogacony w zamian uzyskanej bez podstawy prawnej korzyści nie uzyskuje żadnej korzyści zastępczej (ekwiwalentnej), ani też nie zostaje zwolniony z wydatku. W konsekwencji nie może zachodzić po stronie wzbogaconego jakakolwiek okoliczność uzasadniająca przekonanie , że stan wywołany wzbogaceniem ciągle się utrzymuje i nie został zniweczony <em>
<!-- -->(zob. S.N. w wyroku z dnia 24.01.2014 r. V CNP 13/13, LEX 1430402 oraz w innych orzeczeniach przytoczonych w jego uzasadnieniu).</em>
</p>
      <p>Pozwana udowodniła, zaś pozwany temu nie zaprzeczał, że w latach 2005-2008 (konkretnie do dnia 11.12.2008 r.) strony pozostawały w konkubinacie, z którego pochodzi troje ich dzieci. Blisko czteroletni okres wspólnego zamieszkiwania, pracy w gospodarstwie rolnym i prowadzenia działalności rolnej oraz wychowywania potomstwa z pewnością generowały wydatki, które strony zaspokajały wspólnie dla dobra rodziny funkcjonującej w ramach ich nieformalnego związku. Nie sposób przyjąć (materiał dowodowy tego nie potwierdza), że całość środków na zaspokojenie potrzeb tej rodziny pochodziła z majątku powoda. Zasady doświadczenia życiowego poparte oceną dochodów tego ostatniego wskazują na współuczestnictwo pozwanej w wydatkach rodzinnych; równocześnie brak jest dowodów potwierdzających, że pozwana opuszczając powoda w grudniu 2008 roku i zamieszkując w <span class="anon-block">(...)</span>w <span class="anon-block">K.</span> posiadała jakikolwiek dostrzegalny ekwiwalent kwoty pobranej w dniach 4 i 7 maja 2007 roku i nie znajdującej uzasadnienia w wyżej zaprezentowanych rozliczeniach. Suma 23.888 zł podzielona przez blisko 20-cia miesięcy wspólnego zamieszkiwania stron po zawarciu umowy z dnia 2.05.2007 r. daje kwotę około 1100 zł miesięcznie i trudno jest uznać, że pozwana nie partycypowała na tym poziomie w kosztach utrzymania rodziny i wspólnie wykorzystywanego warsztatu pracy .</p>
      <p>Odnosząc się do kwestii spłaty zadłużenia komorniczego pozwanej wobec <span class="anon-block">S. S.</span> w sprawie o sygn. akt: KM 1009/05, w pierwszej kolejności zauważyć należy, że część tej spłaty została dokonana jeszcze przed zawarciem umowy przedwstępnej z dnia 4.02.2007 r., a zatem przed ewentualnym otrzymaniem przez pozwaną jakichkolwiek środków od powoda. Natomiast drugą ratę długu uregulowano po zawarciu w/w umowy, ale przed otrzymaniem kredytu z <span class="anon-block"> (...)</span>. Powód nie wykazał, że to on dokonał spłaty omawianego długu, zaś pismo pozwanej do wierzyciela z dnia 15.01.2007 r. (k. 196), wskazujące na powoda jako potencjalnie zainteresowanego spłatą reszty długu, nie może być uznane za dowód wydatkowania środków na ten cel z jego majątku. Przyczyną wysłania powyższego pisma była chęć niezwłocznego wstrzymania toczącej się egzekucji , która znalazła się na etapie opisu i oszacowania nieruchomości. Pozwana sięgała w nim do argumentów, które uznawała za najskuteczniejsze w kontekście osiągnięcia założonego celu w postaci odwleczenia momentu licytacji i pozyskania w tym czasie środków na spłatę długu.</p>
      <p>Powód nie przedstawił dowodu spłaty przez niego zadłużenia partnerki bądź poniesienia w inny sposób tego wydatku. W tym kontekście należy pamiętać , że pozwana w owym czasie posiadała majątek w postaci nieruchomości oraz inwentarza żywego, nie można zatem z góry zakładać, że nie była w stanie zgromadzić wymaganej kwoty , która mogła też pochodzić ze wspólnej pracy stron w gospodarstwie rolnym lub wyrębu lasu (vide: zeznania świadka <span class="anon-block">K. C.</span>)</p>
      <p>W tym stanie rzeczy, Sąd Apelacyjny orzekł jak w sentencji na mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a>
</p>
      <p>O kosztach zastępstwa procesowego Sąd orzekł na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98)">art. 98 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 108;art. 108 § 1;art. 108 § 1 zd. 1)">art. 108 § 1 zd. 1 k.p.c.</a> oraz w oparciu o § 6 pkt. 6 w zw. z § 13 ust. 1 pkt 2 w zw. z <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 2;§ 2 ust. 3)">§ 2 ust. 3 Rozporządzenia Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu</a> (Dz. U. z 2013 r. poz. 461) (pkt 2) , a ponadto na podstawie § 19 w zw. z § 6 pkt. 6 w zw. z § 13 ust. 1 pkt 2 w zw. z <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 2;§ 2 ust. 3)">§ 2 ust. 3</a> powołanego wyżej Rozporządzenia (pkt 3).</p>
    </div>