<p>Sygn. akt: III AUa 891/12</p>
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 22 stycznia 2013 r.</p>
      
      <p>Sąd Apelacyjny w Łodzi, III Wydział Pracy i Ubezpieczeń Społecznych</p>
      <p>w składzie:</p>
      <p>Przewodniczący: SSA Janina Kacprzak</p>
      <p>Sędziowie:SSA Ewa Chądzyńska (spr.)</p>
      <p>SSA Anna Szczepaniak-Cicha</p>
      <p>Protokolant: stażysta Agata Jóźwiak
  </p>
      
      <p>po rozpoznaniu w dniu 22 stycznia 2013 r. w Łodzi</p>
      <p>sprawy<strong>
<!-- --> <span class="anon-block">B. W.</span> </strong>
</p>
      <p>przeciwko <strong>
<!-- --> Zakładowi Ubezpieczeń Społecznych I Oddziałowi w <span class="anon-block">Ł.</span> </strong>
</p>
      <p>o emeryturę,</p>
      <p>na skutek apelacji <span class="anon-block">B. W.</span>
</p>
      <p>od wyroku Sądu Okręgowego - Sądu Pracy i Ubezpieczeń Społecznych w Łodzi</p>
      <p>z dnia 21 marca 2012 r., sygn. akt: VIII U 413/12;</p>
      
      <p>
        <strong>
<!-- -->oddala apelację.</strong>
</p>
      
      <p>
<strong>
<!-- -->III AUa 891/12</strong>
</p>
    </div>
    <div>
      <h2>UZASADNIENIE</h2>
      <p>Wyrokiem z dnia 21 marca 2012 r. Sąd Okręgowy w Łodzi VIII Wydział Pracy i Ubezpieczeń Społecznych oddalił odwołanie <span class="anon-block">B. W.</span> od decyzji Zakładu Ubezpieczeń Społecznych I Oddziału w <span class="anon-block">Ł.</span> z dnia 27 września 2011r., mocą której organ rentowy odmówił wnioskodawczyni prawa do emerytury w niższym wieku emerytalnym z tytułu pracy w szczególnych warunkach wobec stwierdzenia, iż ubezpieczona na dzień 1 stycznia 1999 r. nie udokumentowała 15 lat wykonywania pracy w szczególnych warunkach.</p>
      <p>
<strong>
<!-- -->Podstawę tego rozstrzygnięcia stanowiły następujące ustalenia faktyczne i ich ocena prawna:</strong>
</p>
      <p>
<span class="anon-block">B. W.</span>, <span class="anon-block">urodzona (...)</span>, złożyła wniosek o emeryturę w dniu 19 września 2011 r. Na dzień 1 stycznia 1999 r. organ rentowy uwzględnił wnioskodawczyni 25 lat 3 miesiące i 4 dni okresów składkowych i nieskładkowych. Organ nie uwzględnił okresu pracy w szczególnych warunkach, potwierdzonego świadectwem wykonywania pracy w szczególnych warunkach w <span class="anon-block"> Przedsiębiorstwie (...)</span> w <span class="anon-block">Ł.</span> od 1 maja 1978 r. do 31 grudnia 1994 r. na stanowisku kierownika magazynu – wydawcy paliw płynnych - przy obsłudze stacji paliw płynnych (magazynowanie, przepompowywanie i dystrybucja ropy naftowej i jej pochodnych), tj. pracy wymienionej w wykazie A, część IV poz. 19 pkt 6, stanowiącym załącznik do zarządzenia nr 9 Ministra Budownictwa i Przemysłu Materiałów Budowlanych z dnia 1 sierpnia 1983 r., wystawionym 30 listopada 2001 r. przez Zarządcę Komisarycznego. Organ rentowy zarzucił, że z powyższego świadectwa pracy nie wynika w jakim okresie wnioskodawczyni była kierownikiem magazynu, a w jakim wydawcą paliw, a tylko praca na tym ostatnim stanowisku (wydawcy paliw) jest pracą w szczególnych warunkach. Podniósł ponadto, że praca kierownika łączy się z obowiązkiem wykonywania także czynności biurowych nieobjętych wykazem prac w szczególnych warunkach.</p>
      <p>
<span class="anon-block">B. W.</span> była zatrudniona w <span class="anon-block"> Przedsiębiorstwie (...)</span> w <span class="anon-block">Ł.</span> na podstawie umowy o pracę w pełnym wymiarze czasu pracy od 27 września 1973 r. do 30 listopada 2001 r. początkowo jako wydawca narzędzi, kontystka, a od 1 maja 1978 r. do 31 grudnia 1994 r. jaki kierownik magazynu w bazie sprzętu i transportu – wydawca paliw. Od 1 stycznia 1995 r. do 30 listopada 2001 r. pracowała na stanowisku kierownika magazynu w bazie. Na stanowisku kierownika magazynu do obowiązków odwołującej się należała między innymi organizacja pracy w magazynie w zakresie przyjmowania, składowania, wydawania, przemieszczania i ewidencji materiałów, wyrobów gotowych, przedmiotów nietrwałych i opakowań, przestrzeganie ilościowego i jakościowego odbioru przy przyjmowaniu towarów, kierowanie i nadzorowanie pracy podległych pracowników (magazynier, kontystka, placowy). Magazyn, którym kierowała odwołująca się był wspólny dla bazy sprzętu i transportu oraz ślusarni. W magazynie znajdowała się stal, łożyska, części maszyn, materiały pędne oraz paliwa płynne. Wnioskodawczyni często przyjmowała smary, oleje i paliwo z cystern. Zajmowała się też pracami biurowymi, wystawianiem faktur. W świadectwie pracy z 30 listopada 2001 r., wystawionym przez specjalistę ds. kadr, potwierdzono ten sam, co w świadectwie wykonywania pracy w szczególnych warunkach, okres pracy w szczególnych warunkach od 1 maja 1978 r. do 31 grudnia 1994 r. jako kierownik magazynu – wydawca paliw, obsługa stacji paliw.</p>
      <p>W tak ustalonym stanie faktycznym Sąd Okręgowy, na podstawie dowodu z zeznań zgłoszonych przez ubezpieczoną świadków <span class="anon-block">K. K.</span> i <span class="anon-block">J. M.</span> oraz po analizie akt osobowych <span class="anon-block">B. W.</span>, doszedł do przekonania, że odwołanie nie jest zasadne i podlega oddaleniu na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 477(14);art. 477(14) § 1)">art. 477<sup>
<!-- -->14</sup> § 1 k.p.c.</a>, mimo, iż pracodawca wystawił ubezpieczonej świadectwo wykonywania pracy w szczególnych warunkach. Sąd zauważył, że dokument ten nie jest dokumentem urzędowym i nie wiąże sądu.</p>
      <p>Sąd Okręgowy wywiódł, że zebrany materiał nie daje podstawy do ustalenia, iż odwołująca się wykonywała w spornym okresie, stale i w pełnym wymiarze, pracę w szczególnych warunkach wymienioną w wykazie A w dziale IV poz. 19 stanowiącym załącznik do <a href="http://isap.sejm.gov.pl/DetailsServlet?id=WDU19830080043" title="Rozporządzenie Rady Ministrów z dnia 7 lutego 1983 r. w sprawie wieku emerytalnego oraz wzrostu emerytur i rent inwalidzkich dla pracowników zatrudnionych w szczególnych warunkach lub w szczególnym charakterze - Dz. U. z 1983 r. Nr 8, poz. 43 ()">rozporządzenia Rady Ministrów z dnia 7 lutego 1983 r. w sprawie wieku emerytalnego pracowników zatrudnionych w szczególnych warunkach lub w szczególnym charakterze</a> (Dz. U. Nr 8, poz. 43 ze zm.). Poza wydawaniem i magazynowaniem paliw, odwołująca się, jako kierownik magazynu, wykonywała też szereg innych prac należących do jej obowiązków pracowniczych i nie były to prace w szczególnych warunkach. Zgodnie z <a href="http://isap.sejm.gov.pl/DetailsServlet?id=WDU19830080043" title="Rozporządzenie Rady Ministrów z dnia 7 lutego 1983 r. w sprawie wieku emerytalnego oraz wzrostu emerytur i rent inwalidzkich dla pracowników zatrudnionych w szczególnych warunkach lub w szczególnym charakterze - Dz. U. z 1983 r. Nr 8, poz. 43 (art. 32;art. 32 ust. 1;art. 32 ust. 2)">art. 32 ust. 1 i 2</a> w związku z art. 184 ust. 1 ustawy z dnia 17 grudnia 1998 r. o emeryturach i rentach z FUS, ubezpieczonym urodzonym przed dniem 1 stycznia 1949 r., będącym pracownikami, o których mowa w ust. 2 i 3, zatrudnionymi w szczególnych warunkach lub w szczególnym charakterze, przysługuje emerytura w wieku niższym niż określony w art. 27 ust. 2 i 3, przy czym dla celów ustalenia uprawnień, o których mowa w ust. 1, za pracowników zatrudnionych w szczególnych warunkach uważa się pracowników zatrudnionych przy pracach o znacznej szkodliwości dla zdrowia oraz o znacznym stopniu uciążliwości lub wymagających wysokiej sprawności psychofizycznej ze względu na bezpieczeństwo własne lub otoczenia. Stosownie do § 2 ust. 1 powołanego wyżej rozporządzenia z dnia 7 lutego 1983 r. okresami pracy uzasadniającymi prawo do świadczeń na zasadach określonych w rozporządzeniu są okresy, w których praca w szczególnych warunkach lub w szczególnym charakterze jest wykonywana stale i w pełnym wymiarze czasu pracy obowiązującym na danym stanowisku pracy. Zdaniem Sądu pierwszej instancji odwołująca zajmowała się dokumentacją pracowniczą, tworzeniem dokumentacji magazynowej, uczestniczyła w inwentaryzacjach. Wydawanie paliw było tylko jednym z jej obowiązków. Nie wykonywała pracy w szczególnych warunkach stale i w pełnym wymiarze. Odwołująca się nie spełnia zatem jednej z przesłanek ustawowych niezbędnych do nabycia prawa do emerytury w niższym wieku emerytalnym z tytułu pracy w szczególnych warunkach na podstawie art. 184 powołanej wyżej ustawy. Sąd Okręgowy zauważył także, iż w zarządzeniu resortowym budownictwa wymienionym w świadectwie pracy odwołującej się, nie wymieniono stanowiska kierownika magazynu, a spośród stanowisk, na których wnioskodawczyni była zatrudniona w okresie objętym sporem, jedynie stanowisko wydawcy paliw jest stanowiskiem, na którym wykonywana jest praca w szczególnych warunkach.</p>
      <p>
<strong>
<!-- --> Powyższe rozstrzygnięcie zaskarżyła ubezpieczona w drodze apelacji, w całości.</strong>
</p>
      <p>Apelująca zarzuciła nieuwzględnienie informacji zawartych w świadectwie pracy wystawionym przez pracodawcę, że stale i w pełnym wymiarze wykonywała pracę polegającą na obsłudze stacji paliw, która to praca jest wymieniona w zarządzeniu resortowym budownictwa jako praca w szczególnych warunkach uprawniająca do emerytury w niższym wieku emerytalnym. W części motywacyjnej apelacji skarżąca podniosła, że głównym jej obowiązkiem było przyjmowanie, magazynowanie, przepompowywanie i dystrybucja pochodnych ropy naftowej. Praca polegała też na dokonywaniu pomiarów ilości paliwa w zbiorniku, jego ciężaru gatunkowego, temperatury, sprawdzenie ilości i stanu opakowań, plomb, kierowanie wyładunkiem, sprawdzanie jakości dostawy. Zaprzeczyła, aby „kierowała grupą magazynierów”, a stanowisko kierownika powierzono jej jedynie w związku z ponoszoną przez nią odpowiedzialnością materialną. Wykonywania pracy wydawcy paliw potwierdza też fakt, iż pracowała w ubraniu ochronnym. Przyznała, że wykonywała też inne czynności, lecz stanowiły one „pewien cykl technologiczny umożliwiający osiągnięcie efektu finalnego” i były związane z obrotem materiałami pędnymi.</p>
      <p>Organ rentowy wniósł o oddalenie apelacji.</p>
      <p>
<strong>
<!-- -->Sąd Apelacyjny w Łodzi, zważył, co następuje: </strong>
</p>
      <p>Apelacja nie jest zasadna, gdyż Sąd Okręgowy wydał trafne rozstrzygnięcie, które znajduje uzasadnienie w całokształcie okoliczności faktycznych sprawy oraz w treści obowiązujących przepisów prawnych, a oceniając zebrane dowody nie przekroczył granic ich swobodnej oceny, o jakich mowa w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 233;art. 233 § 1)">art. 233 § 1 k.p.c.</a> Nie budzi wątpliwości, że roszczenie odwołującej się, urodzonej po dniu 31 grudnia 1948 r., należało rozpatrywać w świetle <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 184;art. 184 § 1;art. 184 § 2)">art. 184 § 1 i 2</a> w związku z <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 32)">art. 32 ustawy z dnia 17 grudnia 1998 r. o emeryturach i rentach z Funduszu Ubezpieczeń Społecznych</a> (Dz. U. z 2009 r. Nr 153, poz. 1227 ze zm.). Przy czym przez przepisy dotychczasowe, o których mowa w § 4 artykułu 32 należy rozumieć, w tej sprawie, przepisy <a href="http://isap.sejm.gov.pl/DetailsServlet?id=WDU19830080043" title="Rozporządzenie Rady Ministrów z dnia 7 lutego 1983 r. w sprawie wieku emerytalnego oraz wzrostu emerytur i rent inwalidzkich dla pracowników zatrudnionych w szczególnych warunkach lub w szczególnym charakterze - Dz. U. z 1983 r. Nr 8, poz. 43 ()">rozporządzenia Rady Ministrów z dnia 7 lutego 1983 r. w sprawie wieku emerytalnego pracowników zatrudnionych w szczególnych warunkach lub w szczególnym charakterze</a> (Dz. U. Nr 8, poz. 43 ze zm.) określające wiek emerytalny i okres wykonywania pracy w szczególnych warunkach pracowników wykonujących prace wyszczególnione w wykazach stanowiących załącznik do rozporządzenia.</p>
      <p>W rozpoznawanej sprawie okolicznością sporną między stronami było jedynie, czy ubezpieczona na dzień 1 stycznia 1999 r. osiągnęła wymagany w przepisach dotychczasowych, piętnastoletni okres pracy w szczególnych warunkach.</p>
      <p>Sąd Okręgowy przeprowadził w tym kierunku wnikliwe postępowanie dowodowe i zasadnie doszedł do przekonania, że skarżąca nie spełniła jednej z niezbędnych przesłanek nabycia prawa do emerytury, na podstawie powołanych wyżej przepisów, gdyż na dzień 1 stycznia 1999 r. nie wykazała, że przez 15 lat wykonywała zatrudnienia w szczególnych warunkach stale i w pełnym wymiarze, co skutkuje oddaleniem odwołania mimo spełnienia wszystkich pozostałych przesłanek.</p>
      <p>Sąd Okręgowy prawidłowo ustalił, dając wiarę zeznaniom zgłoszonych przez skarżącą świadków, że w okresie zatrudnienia w <span class="anon-block"> Przedsiębiorstwie (...)</span> w <span class="anon-block">Ł.</span> od 1 maja 1978 r. do 31 grudnia 1994 r. na stanowisku kierownika magazynu, skarżąca zajmowała się, w ramach swych obowiązków pracowniczych, wydawaniem i przyjmowaniem paliw oraz wykonywała inne czynności jak kontrola ilości i jakości dostarczanego i pobieranego paliwa. Wykonywanie tych czynności, włącznie z pracą biurową bezpośrednio z nimi związaną, niewątpliwie należy uznać za pracę w szczególnych warunkach, wykazu A działu IV poz. 19 stanowiącego załącznik do powołanego wyżej <a href="http://isap.sejm.gov.pl/DetailsServlet?id=WDU19830080043" title="Rozporządzenie Rady Ministrów z dnia 7 lutego 1983 r. w sprawie wieku emerytalnego oraz wzrostu emerytur i rent inwalidzkich dla pracowników zatrudnionych w szczególnych warunkach lub w szczególnym charakterze - Dz. U. z 1983 r. Nr 8, poz. 43 ()">rozporządzenia Rady Ministrów z dnia 7 lutego 1983 r. w sprawie wieku emerytalnego pracowników zatrudnionych w szczególnych warunkach lub w szczególnym charakterze</a>. Czynności te nie wyczerpywały jednak wszystkich obowiązków skarżącej, nie były zatem wykonywane stale i w pełnym wymiarze przez okres co najmniej 15 lat. Z zakresu obowiązków apelującej znajdujących się w aktach osobowych wynika, iż zajmowała się ona całym magazynem, w którym znajdowały się także inne materiały związane w profilem działalności pracodawcy. Przyjmowała i wydawała także i te materiały, czego nie sposób zakwalifikować jako wykonywanie pracy w szczególnych warunkach. Czynności te nie były związane z magazynowaniem, przepompowywaniem i dystrybucją ropy naftowej i jej produktów. Z zeznań świadka <span class="anon-block">K. K.</span> wynika przecież, że w magazynie znajdowała się stal, łożyska. Świadek <span class="anon-block">J. M.</span> zeznał, że apelująca wydawała także części do maszyn. Sąd Okręgowy, na podstawie dokumentów znajdujących się aktach osobowych apelującej, niewadliwie ustalił, że na stanowisku kierownika magazynu bazy sprzętu i transportu, do obowiązków odwołującej się należała między innymi organizacja pracy w magazynie w zakresie przyjmowania, składowania, wydawania, przemieszczania i ewidencji materiałów, wyrobów gotowych, przedmiotów nietrwałych i opakowań, przestrzeganie ilościowego i jakościowego odbioru przy przyjmowaniu towarów. Skarżąca miała też obowiązek kierowania i nadzorowania pracy podległych pracowników, tj. magazyniera, kontystki i placowego. Nadzór nad pracą tych osób również nie stanowił pracy w szczególnych warunkach, wymienionej w powołanym wyżej wykazie A w dziale XIV poz. 24, gdyż wykonywana przez nich jako podstawowa praca w magazynie nie była pracą wymienioną w powołanym wyżej wykazie. Okoliczność, jakie czynności wykonywała apelująca na stanowisku kierownika magazynu w bazie sprzętu i transportu wynikają wprost z zakresu obowiązków znajdujących się w aktach osobowych skarżącej. Kwestionowanie tych okoliczności przez skarżącą w apelacji nie znajduje potwierdzenia w zebranym materiale. Argument skarżącej, iż wykonywanie pracy w szczególnych warunkach potwierdził pracodawca w świadectwach pracy również nie może odnieść skutku oczekiwanego przez ubezpieczoną. Sąd Okręgowy trafnie zauważył, że świadectwo pracy jest dokumentem prywatnym w rozumieniu <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 245)">art. 245 k.p.c.</a>, który stanowi dowód tego, że osoba, która go podpisała, złożyła oświadczenie zawarte w dokumencie. Dowód ten podlega ocenie sądu i zasadnie został przez Sąd Okręgowy negatywnie zweryfikowany, gdyż dane dotyczące wykonywania przez apelującą pracy w szczególnych warunkach, stale i w pełnym wymiarze, nie znalazły potwierdzenia w zebranym materiale.</p>
      <p>W judykaturze ugruntowany jest pogląd, że prawa do emerytury w niższym wieku emerytalnym nie może nabyć osoba, która nie wykonywała tego rodzaju pracy stale i w pełnym wymiarze. W wyroku z dnia 7 lutego 2012 r. I UK 227/11, LEX nr 1157544, Sąd Najwyższy stwierdził, że z przywileju przejścia na emeryturę w niższym wieku emerytalnym, przysługującego pracownikom zatrudnionym w szczególnych warunkach lub w szczególnym charakterze, mogą korzystać wyłącznie pracownicy, którzy byli rzeczywiście zatrudnieni stale i w pełnym wymiarze czasu pracy w szkodliwych warunkach pracy. Nie jest więc dopuszczalne uwzględnianie do okresów pracy w szczególnych warunkach lub w szczególnym charakterze wykonywanej stale i w pełnym wymiarze czasu pracy, wymaganych do nabycia prawa do emerytury w niższym wieku emerytalnym, innych równocześnie wykonywanych prac w ramach dobowej miary czasu pracy, które nie oddziaływały szkodliwie na organizm pracownika, z czego a contrario wynika, że mogą i powinny być uwzględnione takie równocześnie wykonywane czynności, które miały szkodliwy wpływ na zdrowie zatrudnionego, bo zostały uznane przez ustawodawcę za pracę w warunkach szczególnych. W wyroku z dnia 4 czerwca 2008 r. II UK 306/07, OSNP 2009/21-22/290 Sąd Najwyższy zajął stanowisko, że nie jest dopuszczalne uwzględnianie do okresów pracy w szczególnych warunkach lub w szczególnym charakterze wykonywanej stale i w pełnym wymiarze czasu pracy, wymaganych do nabycia prawa do emerytury w niższym wieku emerytalnym, innych równocześnie wykonywanych prac w ramach dobowej miary czasu pracy, które nie oddziaływały szkodliwie na organizm pracownika.</p>
      <p>Reasumując, apelująca nie spełniła jednej z niezbędnych przesłanek z <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 184;art. 184 ust. 1)">art. 184 ust. 1</a> w związku z <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 32)">art. 32 ustawy z dnia 17 grudnia 1998r. o emeryturach i rentach z Funduszu Ubezpieczeń Społecznych</a> (Dz. U. z 2004r. Nr 39, poz. 353 ze zm.) w związku z <a href="http://isap.sejm.gov.pl/DetailsServlet?id=WDU19830080043" title="Rozporządzenie Rady Ministrów z dnia 7 lutego 1983 r. w sprawie wieku emerytalnego oraz wzrostu emerytur i rent inwalidzkich dla pracowników zatrudnionych w szczególnych warunkach lub w szczególnym charakterze - Dz. U. z 1983 r. Nr 8, poz. 43 (§ 4)">§ 4 rozporządzenia Rady Ministrów z dnia 7 lutego 1983 r. w sprawie wieku emerytalnego pracowników zatrudnionych w szczególnych warunkach lub w szczególnym charakterze</a> (Dz. U. z 1983 r. nr 8, poz. 43 ze zm.), gdyż nie wykazała, aby – na dzień 1 stycznia 1999 r. - stale i w pełnym wymiarze, przez 15 lat, wykonywała prace w szczególnych warunkach uprawniające do emerytury w niższym wieku emerytalnym.</p>
      <p>Kierując się powyższymi motywami, Sąd Apelacyjny w Łodzi, na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a>, oddalił apelację nie znajdując podstaw do jej uwzględnienia.</p>
    </div>