<p>Sygn. akt IV Kz 445/13</p>
    
    <div>
      <h2>POSTANOWIENIE</h2>
      <p>Dnia 24 czerwca 2013 r.</p>
      <p>Sąd Okręgowy Wydział IV Karny Odwoławczy we <span class="anon-block">W.</span>
</p>
      
      <p>Przewodniczący : SSO Agata Regulska</p>
      <p>Sędziowie: SSO Jerzy Menzel</p>
      <p>SSO Anna Bałazińska-Goliszewska</p>
      
      <p>Protokolant : Aneta Malewska</p>
      
      <p>przy udziale prokuratora Prok.Okręgowej Bogdana Myrny</p>
      
      <p>na posiedzeniu dnia 24. 06.2013 r.</p>
      
      <p>po rozpoznaniu w sprawie <span class="anon-block">J. S.</span>
</p>
      
      <p>zażalenia oskarżonego</p>
      
      <p>na postanowienie Sądu Rejonowego dla Wrocławia-Fabrycznej z dnia 8.04.2013 roku</p>
      
      <p>w przedmiocie zwrotu kosztów z tytułu ustanowienia obrońcy</p>
      
      <p>na podstawie <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 437;art. 437 § 1)">art. 437 § 1 kpk</a>
</p>
      
      <p>postanowił:</p>
      
      <p>utrzymać w mocy zaskarżone postanowienie.</p>
    </div>
    <div>
      <h2>UZASADNIENIE</h2>
      <p>W dniu 11.01.2013 roku prawomocnie uniewinniony <span class="anon-block">J. S.</span> złożył wniosek o zasądzenie wydatkowanych przez oskarżonego kosztów obrony z wyboru w kwocie 12300 złotych i na poparcie żądania przedłożył <span class="anon-block">fakturę VAT nr (...)</span> wystawioną w dniu 11.01.2013 r.przez jego obrońcę.</p>
      <p>Postanowieniem z dnia 8.04.2013 roku Sąd Rejonowy dla Wrocławia-Fabrycznej zasądził od Skarbu Państwa na rzecz oskarżonego <span class="anon-block">J. S.</span> kwotę 5064 złotych tytułem zwrotu kosztów z tytułu ustanowienia obrońcy w sprawie, oddalając dalej idący wniosek.</p>
      <p>Na postanowienie zażalenie złożył oskarżony, który zarzucił obrazę przepisów prawa procesowego, a to <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 632;art. 632 pkt. 2)">art. 632 pkt. 2 kpk</a> w zw. z <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 616;art. 616 § 1;art. 616 § 1 pkt. 2)">art. 616 § 1 pkt. 2 kpk</a> i w zw. z <a href="http://isap.sejm.gov.pl/DetailsServlet?id=WDU19820160124" title="Ustawa z dnia 26 maja 1982 r. - Prawo o adwokaturze - Dz. U. z 1982 r. Nr 16, poz. 124 (art. 16)">art. 16 ustawy Prawo o adwokaturze</a> oraz § 2 ust. 1-2 rozporządzenia Ministra Sprawiedliwości w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu poprzez odmowę uwzględnienia wniosku co do zasądzenia od Skarbu Państwa kwoty mieszczącej się w przedziale od jeden do sześciokrotności stawki przewidzianej w rozporządzeniu, stwierdzonej fakturą VAT, której wysokość nie przekracza stawki sześciokrotności oraz błędne przyjęcie, że praca adwokata wykonującego czynności obrończe polegała jedynie na obecności na terminach rozprawy i nie uwzględnienia innych podejmowanych czynności takich jak omawianie z klientem linii obrony, przeglądanie akt sprawy, bezpośrednie konsultacje w kancelarii.</p>
      <p>Wskazując na przytoczone zarzuty obrońca złożył wniosek o zmianę zaskarżonego postanowienia poprzez uwzględnienie żądania w całości, ewentualnie o uchylenie postanowienia i przekazanie sprawy Sądowi Rejonowemu do ponownego jej rozpoznania.</p>
      <p>Zażalenie nie zasługuje na uwzględnienie.</p>
      <p>Sąd Okręgowy w pełni aprobuje stanowisko Sądu Rejonowego, który wszechstronnie i wyczerpująco wyjaśnił z jakich powodów jedynie w części uwzględnił zgłoszony wniosek. Uprawnienie do otrzymania zwrotu poniesionych przez oskarżonego wydatków w związku z ustanowieniem obrońcy jest bezsporne i wynika wprost z <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 632)">art. 632</a> § <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (pkt. 2)">pkt. 2 kpk</a> w zw. z <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 616;art. 616 § 1;art. 616 § 1 pkt. 2)">art. 616 § 1 pkt. 2 kpk</a>. Natomiast wysokość należnego zwrotu winna zostać udokumentowana. Nie oznacza to jednak, że zwrot wydatków każdorazowo ma pełny charakter. Skarb Państwa rekompensuje prawomocnie uniewinnionym oskarżonym poniesione przez nich wydatki związane z ustanowieniem jednego obrońcy i tylko w granicach określonych wskazanym wyżej rozporządzeniem. Określenie zwrotu należności w wymiarze przewyższającym jedną określoną w rozporządzeniu stawkę wymaga ustalenia, że nakład pracy obrońcy był wyższy niż przeciętny. Takie ustalenie należy do kompetencji sądu rozpoznającego sprawę. Sąd Rejonowy w zaskarżonym postanowieniu bardzo szczegółowo wyjaśnił dlaczego uznaje, że nakład pracy obrońcy oskarżonego był wyższy niż przeciętny i równie logicznie wyłożył z jakich powodów wniosku obrońcy w rozmiarze dalej idącym nie uwzględnił. To stanowisko Sądu Rejonowego zasługuje na pełną aprobatę. Umknęło jednak uwadze Sądu Rejonowego to, że w istocie wnioskodawca nie udokumentował poniesionych przez oskarżonego wydatków poczynionych na rzecz obrońcy. Wydatkiem o jakim mowa w <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 616;art. 616 § 1;art. 616 § 1 pkt. 2)">art. 616 § 1 pkt. 2 kpk</a> jest kwota wyłożona na rzecz adwokata w toku toczącego się postępowania i bezpośrednio związana z jego udziałem sprawie jako obrońcy. Za wydatek będzie zatem poczytana każda dokonana wpłata aż do czasu prawomocnego zakończenia postępowania, gdyż w takim właśnie okresie</p>
      <p>adwokat jest zobowiązany do wykonywania czynności obrończych. Wpłaty dokonane po zakończeniu postępowania trudno uznać za wydatki związane z udziałem obrońcy (arg. a contrario . 616 <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (§ 1;§ 1 pkt. 2)">§ 1 pkt. 2 kpk</a>). W rozpoznawanej sprawie wyrok Sądu Rejonowego uniewinniający oskarżonego od zarzuconego mu czynu uprawomocnił się w dniu 30.11.2013 roku. Faktura, która zdaniem wnioskodawcy ma dokumentować poniesione przez oskarżonego wydatki na</p>
      <p>rzecz ustanowionego obrońcy została wystawiona w dniu złożenia rozpoznawanego wniosku tj. w dniu 11.01.2013 roku. Stosownie do § 9 i 10</p>
      <p>ROZPORZĄDZENIE MINISTRA FINANSÓW z dnia 28 marca 2011 r.</p>
      <p>w sprawie zwrotu podatku niektórym podatnikom, wystawiania faktur, sposobu ich przechowywania oraz listy towarów i usług, do których nie mają zastosowania zwolnienia od podatku od towarów i usług fakturę VAT wystawia się w terminie do upływu 7 dni od dokonania zapłaty lub wykonania usługi. Przedstawiona faktura wystawiona została ze znacznym przekroczeniem wymienionego terminu, gdy za pierwszy dzień jego biegu przyjmie się dzień uprawomocnienia wyroku. Z tych powodów zdaniem Sądu Okręgowego przedstawiona faktura nie dokumentuje wydatków poniesionych w toku postępowania na rzecz obrońcy. Skoro istotą zwrotu poniesionych wydatków o jakim mowa w art., 632 <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (pkt. 2)">pkt. 2 kpk</a> jest zrekompensowanie oskarżonemu tego co zmuszony był fizycznie wyłożyć w toku postępowania aż do momentu zakończenia sprawy, to Skarb Państwa nie może ponosić finansowej odpowiedzialności za innego rodzaju wydatki dokonane na rzecz obrońcy już po jej prawomocnym zakończeniu.</p>
      <p>Z tych powodów orzeczona jak na wstępie.</p>
    </div>