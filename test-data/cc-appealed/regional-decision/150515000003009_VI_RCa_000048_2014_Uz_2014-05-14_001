<p>Sygn. akt <strong>
<!-- -->VI RCa 48/14</strong>
</p>
    
    <div>
      <h2>POSTANOWIENIE</h2>
      <p>Dnia 23 kwietnia 2014 roku</p>
      
      <p>
<strong>
<!-- -->Sąd Okręgowy w Olsztynie VI Wydział Cywilny Rodzinny w składzie:</strong>
</p>
      <p>
<strong>
<!-- -->Przewodniczący: SSO Elżbieta Schubert</strong>
</p>
      <p>
<strong>
<!-- --> Sędziowie: SO Zofia Rutkowska (spr.)</strong>
</p>
      <p>
<strong>
<!-- --> SR del. do SO Jolanta Litwinowicz</strong>
</p>
      <p>
<strong>
<!-- --> Protokolant: </strong>sekretarz sądowy Joanna Niedzielska</p>
      <p>po rozpoznaniu w dniu 23 kwietnia 2014 roku w Olsztynie</p>
      <p>na rozprawie</p>
      <p>sprawy z powództwa <strong>
<!-- -->
<span class="anon-block">B. K.</span>
</strong>
</p>
      <p>przeciwko <strong>
<!-- -->
<span class="anon-block">T. S.</span>
</strong>
</p>
      <p>
<strong>
<!-- -->o ustalenie wygaśnięcia obowiązku alimentacyjnego </strong>
</p>
      <p>na skutek apelacji pozwanego</p>
      <p>od wyroku Sądu Rejonowego w Mrągowie</p>
      <p>z dnia 20 grudnia 2013 roku</p>
      <p>sygn. akt III RC 52/13</p>
      <p>postanawia:</p>
      
      
        
        <p>1. 
        postępowanie umorzyć;</p>
      
      
        
        <p>2. 
        odstąpić od obciążania pozwanego kosztami procesu za instancję odwoławczą.</p>
      
      
      <p>Sygn. Akt: VI RCa 48/14</p>
    </div>
    <div>
      <h2>UZASADNIENIE</h2>
      <p>W pozwie z dnia 28 lutego 2013 r. <span class="anon-block">B. K.</span> wniosła o uchylenie obowiązku alimentacyjnego, obciążającego ją względem syna <span class="anon-block">T. S.</span>, a wynikającego z wyroku Sądu Okręgowego w Olsztynie z dnia 18 września 2008 r., w sprawie VI RC 877/07, zmienionego następnie wyrokiem Sądu Apelacyjnego w Białymstoku z dnia 29 stycznia 2009 r.</p>
      <p>W uzasadnieniu podała, że pozwany w dniu 31 sierpnia 2012 r. ukończył szkołę, zdając egzamin potwierdzający kwalifikacje w zawodzie technik informatyk. Od tego czasu pozwany nie zamierzał podjąć dalszej nauki, pracował bez umowy w zakładzie fotograficznym ojca, wobec czego należy przyjąć, iż ma możliwość osiągnięcia samodzielności życiowej, co winno odpowiadać uchyleniu obowiązku alimentacyjnego powódki względem syna.</p>
      <p>Pozwany nie złożył odpowiedzi na pozew, wnosząc na rozprawie o oddalenie powództwa. Wskazał przy tym, że nie pracuje u ojca, jest zarejestrowany jako osoba bezrobotna i zamierza rozpocząć studia na uczelni prywatnej.</p>
      <p>Sąd Rejonowy w Mrągowie wyrokiem z dnia 20 grudnia 2013 r. w sprawie III RC 52/13 ustalił, że obowiązek alimentacyjny powódki <span class="anon-block">B. K.</span> ustalony wyrokiem Sądu Okręgowego w Olsztynie z dnia 18 września 2008 r., w sprawie VI RC 877/07, zmienionym następnie wyrokiem Sądu Apelacyjnego w Białymstoku z dnia 29 stycznia 2009 r. względem pozwanego <span class="anon-block">T. S.</span>, nie istnieje z dniem 5 marca 2013 r.   W uzasadnieniu podał, że pozwany po ukończeniu szkoły średniej nie podjął żadnej dalszej nauki, ani też dokształcania w celu podniesienia kwalifikacji zawodowych. Nie czynił również starań w celu znalezienia pracy – pierwsze próby podjął dopiero po wytoczeniu powództwa o wygaśnięcie alimentów. Ponadto pozwany posiadał kwalifikacje oraz warunki, które umożliwiały mu wykonywanie pracy zarobkowej. Mógł zrealizować plany założenia własnej działalności gospodarczej, w czym miał mu pomóc ojciec, czy podjęcia pracy w weekendy po rozpoczęciu studiów zaocznych na uczelni prywatnej. W związku z powyższym, w ocenie Sądu należało uznać, że doszło do zmiany stosunków, o której mowa w <a href="http://isap.sejm.gov.pl/DetailsServlet?id=WDU19640090059" title="Ustawa z dnia 25 lutego 1964 r. - Kodeks rodzinny i opiekuńczy - Dz. U. z 1964 r. Nr 9, poz. 59 (art. 138)">art. 138 krio</a>, a które uzasadniają zmianę orzeczenia w przedmiocie alimentów – w tym przypadku wygaśnięcia obowiązku alimentacyjnego.</p>
      <p>Apelację od powyższego rozstrzygnięcia wniósł pozwany, zarzucając mu sprzeczność istotnych ustaleń Sądu z treścią zebranego w sprawie materiału dowodowego, przejawiającą się w uznaniu, że pozwany nie czynił starań w celu uzyskania samodzielności życiowej i znalezienia pracy, w sytuacji, gdy jeszcze przed wytoczeniem powództwa czynnie poszukiwał pracy i starał się podnieść swoje kwalifikacje zawodowe poprzez podjęcie dalszego kształcenia. Zarzucił również naruszenie prawa materialnego, tj. przepisu <a href="http://isap.sejm.gov.pl/DetailsServlet?id=WDU19640090059" title="Ustawa z dnia 25 lutego 1964 r. - Kodeks rodzinny i opiekuńczy - Dz. U. z 1964 r. Nr 9, poz. 59 (art. 138)">art. 138 krio</a> poprzez jego zastosowanie i przyjęcie, że zaistniała zmiana stosunków uzasadniająca zmianę orzeczenia w przedmiocie alimentów, w sytuacji, gdy pozwany w dalszym ciągu nie był w stanie utrzymać się samodzielnie, a jego sytuacja majątkowa uległa pogorszeniu. W związku z powyższymi zarzutami wniósł o zmianę zaskarżonego wyroku i oddalenie powództwa, oraz zasądzenie od powódki kosztów postępowania za obie instancje.</p>
      <p>Podczas rozprawy apelacyjnej przed Sądem Okręgowym w Olsztynie w dniu 23 kwietnia 2014 r. pozwany cofnął apelację, z uwagi na fakt, że podjął pracę w Anglii i przebywa u matki, oraz wniósł o nieobciążanie go kosztami postępowania.</p>
      
      <p>
<strong>
<!-- --> Sąd odwoławczy zważył, co następuje:</strong>
</p>
      
      <p>Skarżący może cofnąć apelację aż do wydania wyroku w drugiej instancji. W razie cofnięcia przez skarżącego apelacji sąd wydaje postanowienie o umorzeniu postępowania ze względu na to, że wydanie wyroku stało się zbędne. Co ważne, zgodnie z Uchwałą Izby Cywilnej Sądu Najwyższego z dnia 29 maja 2000 r., sygn. akt III CKN 246/2000, cofnięcie apelacji nie podlega kontroli sądu. Oznacza to, że sąd nie może tak jak w przypadku cofnięcia pozwu powołując się na sprzeczność z prawem lub zasadami współżycia społecznego albo na obejście prawa, uznać cofnięcia apelacji za niedopuszczalne.</p>
      <p>Mając na uwadze powołane okoliczności, z uwagi na cofnięcie apelacji Sąd Okręgowy na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 391;art. 391 § 2)">art. 391 §2 k.p.c.</a> postępowanie apelacyjne umorzył ( <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 391 pkt. 1)">pkt 1)</a>.</p>
      <p>Na zasadzie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 102)">art. 102 k.p.c.</a> Sąd Okręgowy odstąpił od obciążania pozwanego kosztami procesu za instancję odwoławczą.</p>
    </div>