<p>Sygn. akt III Cz 5/14</p>
    
    <div>
      <h2>POSTANOWIENIE</h2>
      <p>         Dnia 23 stycznia 2014 r.</p>
      
      <p>Sąd Okręgowy w Gliwicach III Wydział Cywilny Odwoławczy w następującym składzie:</p>
      
      <p>Przewodniczący – Sędzia SO Magdalena Hupa – Dębska (spr.)</p>
      
      <p>Sędziowie: SO Andrzej Dyrda</p>
      
      <p>SR (del.) Anna Hajda</p>
      
      <p>po rozpoznaniu na posiedzeniu niejawnym w dniu 23 stycznia 2014 r. w Gliwicach</p>
      
      <p>sprawy z wniosku wierzycieli <span class="anon-block">A. M. (1)</span> i <span class="anon-block">M. M.</span>
</p>
      <p>przeciwko dłużnikowi <span class="anon-block">A. M. (2)</span>
</p>
      <p>o ponowne wydanie tytułu wykonawczego</p>
      <p>na skutek zażalenia dłużnika</p>
      <p>na postanowienie Sądu Rejonowego w Gliwicach</p>
      <p>z dnia 27 czerwca 2013 r., sygn. akt II Co 7512/12</p>
      <p>
<strong>
<!-- -->postanawia:</strong>
</p>
      
      <p>oddalić zażalenie.</p>
      
      <p>
        <em>
<!-- -->SSR (del.) Anna Hajda SSO Magdalena Hupa-Dębska SSO Andrzej Dyrda</em>
</p>
      
      <p>Sygn. akt III Cz 5/14</p>
    </div>
    <div>
      <h2>UZASADNIENIE</h2>
      <p>Zaskarżonym postanowieniem Sąd Rejonowy w Gliwicach wydał wierzycielom ponownie, w zamian za utracony, tytuł wykonawczy przez nadanie klauzuli wykonalności ugodzie zawartej przed tym Sądem w dniu 29 czerwca 2011 r., sygn. akt IV RC 195/11 oraz orzekł o kosztach postępowania. Ustalił Sąd, że mocą tej ugody <span class="anon-block">A. M. (2)</span> zobowiązał się łożyć na rzecz małoletnich <span class="anon-block">A. M. (1)</span> i <span class="anon-block">M. M.</span> alimenty po 200 zł miesięcznie na każde z nich, począwszy od dnia 1 lipca 2011 r., płatne do rąk matki dziecka <span class="anon-block">D. M.</span> do dnia 15-go każdego miesiąca, z 13% odsetkami w razie zwłoki, a na przyszłość z odsetkami ustawowymi. Postanowieniem z dnia 29 czerwca 2011 r. Sąd Rejonowy w Gliwicach nadał ugodzie klauzulę wykonalności, a tytuł wykonawczy został doręczony <span class="anon-block">D. M.</span> w dniu 6 lipca 2011 r. Obecnie <span class="anon-block">D. M.</span> nie posiada tytuł wykonawczego i pomimo poszukiwań nie wie, gdzie on się znajduje. Został zagubiony w jej domu, gdzie go przechowywała. Istnieje prawdopodobieństwo, iż jako osoba niedowidząca go zniszczyła. Powyższe okoliczności zdaniem Sądu pozwalały na uwzględnienie wniosku wierzycieli w świetle <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 794)">art. 794 k.p.c.</a> Podkreślił, że</p>
      <p>w postępowaniu o ponowne wydanie tytułu wykonawczego w miejsce utraconego sąd ogranicza badanie do faktu utraty tytułu wykonawczego, a podnoszone przez dłużnika zarzuty odnoszące się do jego sytuacji finansowej i niewłaściwego dysponowania alimentami przez matkę wierzycieli nie podlegają badaniu w tym postępowaniu.</p>
      
      <p>Z zażaleniem na to postanowienie wystąpił dłużnik zarzucając, że przedstawicielka ustawowa małoletnich wierzycieli nadużywa alkoholu, z czym wiąże fakt utraty tytułu wykonawczego, nieprzeznaczanie alimentów na potrzeby dzieci, skierowanie matki wierzycieli na przymusowe leczenie. Wskazał, że wypłata zaległych alimentów pozbawi go środków do życia.</p>
      
      <p>
        <strong>
<!-- -->Sąd Okręgowy zważył, co następuje:</strong>
</p>
      
      <p>Zażalenie nie zasługiwało na uwzględnienie.</p>
      <p>Przyjmując za prawidłowe istotne ustalenie Sądu pierwszej instancji, iż doszło do utraty tytułu wykonawczego przez przedstawicielkę ustawową wierzycieli, czego dłużnik w zażaleniu nie kwestionuje, należy podzielić również argumentację przedstawioną przez ten Sąd, iż</p>
      <p>w postępowaniu o wydanie tytułu wykonawczego zamiast utraconego, stosownie do <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 794)">art. 794 k.p.c.</a>, przedmiotem badania może być tylko fakt utraty tytułu wykonawczego. Nie może zatem badać sąd w toku tego postępowania zdarzeń mogących wpływać na istnienie i zakres zobowiązania objętego tytułem wykonawczym. Ponieważ zarzuty wskazane w zażaleniu właśnie do takich okoliczności się odnoszą, nie mogły doprowadzić do wzruszenia zaskarżonego postanowienia, jako nie podlegające rozpoznaniu w niniejszym, incydentalnym postępowaniu.</p>
      
      <p>
<strong>
<!-- --> Zażalenie dłużnika jako bezzasadne podlegało zatem oddaleniu stosownie do <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a> w związku z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 397;art. 397 § 2)">art. 397 § 2 k.p.c.</a> i <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 13;art. 13 § 2)">art. 13 § 2 k.p.c.</a>
</strong>
</p>
      
      <p>
        <em>
<!-- -->SSR (del.) Anna Hajda SSO Magdalena Hupa-Dębska SSO Andrzej Dyrda</em>
</p>
    </div>