<p>
<strong>
<!-- -->Sygn. akt II Kop 15/13</strong>
</p>
    
    <div>
      <h2>POSTANOWIENIE</h2>
      <p>
    Elbląg, dnia15 kwietnia 2013 roku.</p>
      
      <p>Sąd Okręgowy w Elblągu w II Wydziale Karnym w składzie:</p>
      
      <p>
<strong>
<!-- --> Przewodniczący : Sędzia SO Marek Omelan </strong>
</p>
      <p>
<strong>
<!-- -->  Protokolant: st. sekr. sąd. Kamila Kajut</strong>
</p>
      
      <p>po rozpoznaniu w sprawie skazanego <span class="anon-block">J. D.</span>
</p>
      <p>z wniosku Sądu Okręgowego w Elblągu Wydział III Penitencjarny i Nadzoru Nad Wykonywaniem Orzeczeń Karnych</p>
      <p>o wydanie Europejskiego Nakazu Aresztowania</p>
      <p>z urzędu</p>
      <p>w przedmiocie właściwości miejscowej</p>
      <p>na podstawie <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 35;art. 35 § 1)">art. 35 § 1 k.p.k.</a>, <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 607 a)">art. 607a k.p.k.</a>
</p>
      
      <p>
        <strong>
<!-- -->postanawia</strong>
</p>
      
      <p>stwierdzić swą niewłaściwość i przekazać sprawę do rozpoznania Sądowi Okręgowemu w Łodzi jako właściwemu miejscowo</p>
    </div>
    <div>
      <h2>UZASADNIENIE</h2>
      <p>W dniu 03 kwietnia 2013 r. Sąd Okręgowy w Elblągu Wydział III Penitencjarny i Nadzoru Nad Wykonywaniem Orzeczeń Karnych wniósł o wydanie europejskiego nakazu aresztowania wobec skazanego <span class="anon-block">J. D.</span>. Jak wynika ze złożonego wniosku i załączonej do niego dokumentacji <span class="anon-block">J. D.</span> został skazany wyrokiem Sądu Rejonowego w Skierniewicach z dnia 07 marca 2008r., sygn. akt II K 34/07 na karę 3 lat i 5 miesięcy pozbawienia wolności oraz wyrokiem Sądu Rejonowego w Skierniewicach z dnia 08 czerwca 2010r., sygn. akt II K 95/10 na karę 6 miesięcy pozbawienia wolności. Skazany karę pozbawienia wolności odbywał w okresie od 23 września 2009r. do 19 sierpnia 2010r. Postanowieniem Sądu Okręgowego w Elblągu z dnia 17.08.2010r. w sprawie III Kow 1820/10/pr, a następnie postanowieniem tego Sądu z dnia 12.11.2010r. w sprawie sygn. akt III Kow 2613/10/pr skazanemu udzielono przerwy w wykonywaniu wyżej wskazanych kar pozbawienia wolności na łączny okres 9 miesięcy. Skazany nie stawił się w zakładzie karnym po upływie przerwy w karze. Nie przebywa on również w deklarowanym uprzednio miejscu pobytu. Wszczęte działania poszukiwawcze nie doprowadziły do ustalenia miejsca pobytu skazanego na terenie kraju, a z uzyskanych informacji wynika, iż <span class="anon-block">J. D.</span> mógł opuścić terytorium Rzeczypospolitej i obecnie może przebywać na terenie Niemiec, w <span class="anon-block">H.</span>.</p>
      
      <p>
        <strong>
<!-- -->Sąd Okręgowy zważył, co następuje;</strong>
</p>
      
      <p>Zgodnie z utrwalonym orzecznictwem europejski nakaz aresztowania wydaje sąd okręgowy, w którego okręgu prowadzone jest postępowanie przygotowawcze lub sądowe, albo w którego okręgu zapadł podlegający wykonaniu wyrok (<em>
<!-- -->vide</em> postanowienie Sądu Apelacyjnego w Katowicach z dnia 27 maja 2009 r. sygn. akt II AKz 343/09, opubl. <em>
<!-- --> LEX nr 51962 </em>oraz postanowienie Sądu Apelacyjnego w Katowicach z dnia 11 października 2006 r. sygn. akt II AKz 643/06 , opubl. <em>
<!-- --> LEX nr 217013</em>)</p>
      <p>Tak więc w niniejszej sprawie  właściwym do rozpoznania wniosku w przedmiocie wydania europejskiego nakazu aresztowania jest sąd okręgowy właściwy terytorialnie względem Sądu Rejonowego w Skierniewicach , który wydał wymienione wyżej wyroki skazujące <span class="anon-block">J. D.</span>, czyli Sąd Okręgowy w Łodzi.</p>
      <p>Uwzględniając powyższe, na podstawie <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 35;art. 35 § 1)">art. 35 § 1 kpk</a> i <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 607 a)">art. 607a kpk</a> Sąd Okręgowy postanowił jak na wstępie.</p>
    </div>