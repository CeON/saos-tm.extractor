<p>
<strong>
<!-- -->Sygn. akt IV Cz 615/13 </strong>
</p>
    
    <div>
      <h2>POSTANOWIENIE</h2>
      <p> Dnia 6 listopada 2013 r.</p>
      
      <p>Sąd Okręgowy w Słupsku Wydział IV Cywilny Odwoławczy</p>
      <p>w składzie następującym:</p>
      
      <p>Przewodniczący: SSO Andrzej Jastrzębski</p>
      <p>Sędziowie SO: Mariusz Struski, Mariola Watemborska (spr.)</p>
      <p>po rozpoznaniu w dniu 6 listopada 2013 roku w Słupsku</p>
      <p>na posiedzeniu niejawnym</p>
      
      <p>sprawy z powództwa <span class="anon-block">D. K.</span>
</p>
      
      <p>przeciwko <span class="anon-block">K. B.</span>
</p>
      
      <p>o uznanie czynności prawnej za bezskuteczną</p>
      
      <p>w przedmiocie wniosku powoda o udzielenie zabezpieczenia</p>
      
      <p>na skutek zażalenia pozwanego</p>
      <p>od postanowienia Sądu Rejonowego w Lęborku z dnia 28 sierpnia 2013 roku</p>
      
      <p>postanawia:</p>
      
      <p>oddalić zażalenie.</p>
      
      <p>
<strong>
<!-- -->Sygn. akt IV Cz 615/13 </strong>
</p>
    </div>
    <div>
      <h2>UZASADNIENIE</h2>
      <p>Powód <span class="anon-block">D. K.</span> wniósł o uznanie za bezskuteczną w stosunku do niego umowy darowizny zawartej w dniu 18 sierpnia 2011 roku między darczyńcami <span class="anon-block">B. B.</span> i <span class="anon-block">E. B.</span>, a obdarowanym <span class="anon-block">K. B.</span>, której przedmiotem była nieruchomość, stanowiąca lokal mieszkalny położony w <span class="anon-block">L.</span> przy <span class="anon-block">ul. (...)</span>, dla której Sąd Rejonowy w Lęborku prowadzi <span class="anon-block">księgę wieczystą (...)</span>. Równocześnie złożył wniosek o udzielenie zabezpieczenia dochodzonego roszczenia, poprzez ustanowienie zakazu zbywania oraz obciążania w/w nieruchomości, jak i zawierania umów oddających ją do korzystania.</p>
      <p>Postanowieniem z dnia 28 sierpnia 2013 roku Sąd Rejonowy w Lęborku udzielił zabezpieczenia roszczeniu powoda w ten sposób, że ustanowił zakaz zbywania, i obciążania nieruchomości, stanowiącej lokal mieszkalny położony przy <span class="anon-block">ulicy (...)</span> w <span class="anon-block">L.</span>, dla której Sąd Rejonowy w Lęborku prowadzi <span class="anon-block">księgę wieczystą o numerze (...)</span> oraz zakaz zawierania umów oddających w/w nieruchomość do korzystania.</p>
      <p>W uzasadnieniu wskazał, że w dniu 14 lutego 2013 roku Sąd Rejonowy w Lęborku wydał wyrok zaoczny w sprawie I C 34/13, w którym zasądził od <span class="anon-block">B. B.</span> kwotę dochodzoną przez <span class="anon-block">D. K.</span>. W oparciu o powyższy tytuł egzekucyjny komornik sądowy przy Sądzie Rejonowym w Lęborku prowadzi postępowanie egzekucyjne Km 633/13. W jego toku ustalono, iż <span class="anon-block">B. B.</span> nie posiada żadnych nieruchomości, jak również wartościowych ruchomości oraz nie pozostaje on w stosunku zatrudnienia. Sąd I instancji wskazał, że z treści <span class="anon-block">księgi wieczystej o numerze (...)</span> prowadzonej przez Sąd Rejonowy w Lęborku dla nieruchomości położonej w <span class="anon-block">L.</span> przy <span class="anon-block">ulicy (...)</span> wynika, iż właścicielem przedmiotowego lokalu mieszkalnego jest <span class="anon-block">K. B.</span>. Osoba ta uzyskała prawo własności rzeczonej nieruchomości na podstawie umowy darowizny zawartej w dniu 18 sierpnia 2011 roku przed notariuszem <span class="anon-block">H. C.</span> (rep. A <span class="anon-block">(...)</span>), przy czym darczyńcami byli <span class="anon-block">B. B.</span> i <span class="anon-block">E. B.</span>. W ocenie Sądu I instancji powód na obecnym etapie postępowania w sposób wystarczający uprawdopodobnił przesłanki udzielenia zabezpieczenia określone w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 730(1))">art. 730<sup>
<!-- -->(
      1)</sup> k.p.c.</a> Z okoliczności sprawy wynika bowiem nie tylko zasadność samego roszczenia, ale również fakt istnienia interesu prawnego, który w tym wypadku polega na utrzymaniu aktualnego stanu właścicielskiego, jako że ewentualne uwzględnienie powództwa pozwoli powodowi na egzekwowanie zasądzonej wcześniej wierzytelności z przedmiotowej nieruchomości. Poddanie w/w nieruchomości dalszemu obrotowi mogłoby znacząco utrudnić osiągniecie celu postępowania. Sąd Rejonowy podkreślił w tym miejscu, że <span class="anon-block">B. B.</span> wyzbył się swego majątku niedługo po wypowiedzeniu przez powoda umowy, z której roszczenia były przedmiotem postępowania w prawie I C 34/13. Ponadto prowadzona w stosunku do niego egzekucja nie przyniosła pożądanych efektów.</p>
      <p>Pozwany <span class="anon-block">K. B.</span> zaskarżył powyższe postanowienie zażaleniem. Z całokształtu jego wypowiedzi wywnioskować można, iż w istocie domaga się on uchylenia skarżonego orzeczenia.</p>
      <p>
<strong>
<!-- -->Sąd Okręgowy zważył, co następuje:</strong>
</p>
      <p>
<em>
<!-- -->Zażalenie nie zasługuje na uwzględnienie.</em>
</p>
      <p>Zgodnie z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 730(1);art. 730(1) § 1)">art. 730<sup>
<!-- -->1</sup> § 1 k.p.c.</a>, udzielenia zabezpieczenia może żądać każda strona lub uczestnik postępowania, jeżeli uprawdopodobni roszczenie oraz interes prawny w udzieleniu zabezpieczenia.</p>
      <p>W myśl z kolei <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 755;art. 755 § 1;art. 755 § 1 pkt. 1)">art. 755 § 1 pkt 1 k.p.c.</a>, jeżeli przedmiotem zabezpieczenia nie jest roszczenie pieniężne, sąd udziela zabezpieczenia w taki sposób, jaki stosownie do okoliczności uzna za odpowiedni. W szczególności może unormować prawa i obowiązki stron lub uczestników postępowania na czas trwania postępowania.</p>
      <p>W rozpoznawanej sprawie wnioskodawca wniósł o udzielenie zabezpieczenia poprzez ustanowienie zakazu zbywania oraz obciążania prawem do korzystania, nieruchomości stanowiącej lokal mieszkalny położony przy <span class="anon-block">ulicy (...)</span> w <span class="anon-block">L.</span>, dla której Sąd Rejonowy w Lęborku prowadzi <span class="anon-block">księgę wieczystą o numerze (...)</span>.</p>
      <p>Sąd Okręgowy w pełni podzielił stanowisko Sądu I instancji, iż w świetle zebranego dotychczas materiału dowodowego wnioskodawca uprawdopodobnił okoliczności uzasadniające uwzględnienie złożonego przez niego wniosku o udzielenie zabezpieczenia. Również zastosowany przez Sąd Rejonowy sposób zabezpieczenia, sprowadzający się do zakazu zbywania i obciążania w/w nieruchomości do czasu prawomocnego ukończenia procesu nie budzi wątpliwości. Ten sposób zabezpieczenia dochodzonego w niniejszej sprawie roszczenia z jednej strony zapewnia wnioskodawcy należytą ochronę prawną poprzez utrzymanie aktualnego stanu właścicielskiego, z drugiej zaś nie obciąża ponad potrzebę pozwanego umożliwiając mu korzystanie z lokalu w dotychczasowy sposób.</p>
      <p>Sąd II instancji uwzględnił w tym miejscu korelację czasową pomiędzy powstaniem wierzytelności <span class="anon-block">D. K.</span> wobec <span class="anon-block">B. B.</span> (stwierdzonej następnie prawomocnym tytułem egzekucyjnym wydanym w sprawie I C 34/13), a umową darowizny, na podstawie której <span class="anon-block">B. B.</span> darował pozwanemu <span class="anon-block">K. B.</span> prawo własności w/w nieruchomości. W świetle ustaleń komornika sądowego co do składników majątkowych <span class="anon-block">B. B.</span>, budzi ona wątpliwości co do faktu, czy faktycznym motywem działań <span class="anon-block">B. B.</span> nie było ukrycie majątku i tym samym utrudnienie zaspokojenia wierzycielowi. Ostatecznym ustaleniem w/w kwestii zajmie się Sąd I instancji w toku dalszego postepowania. Do czasu jednak jego ukończenia uzasadnione jest udzielenie powodowi zabezpieczenia we wskazany przez niego sposób.</p>
      <p>Zdaniem Sądu Okręgowego twierdzenia skarżącego zawarte w treści zażalenia, nie dotyczą aspektów merytorycznych, istotnych z punktu widzenia udzielenia zabezpieczenia i stanowią jedynie gołosłowną polemikę z prawidłowymi ustaleniami Sądu Rejonowego.</p>
      <p>Podkreślenia w tym miejscu wymaga, iż postanowienie o zabezpieczeniu roszczenia ma jedynie charakter tymczasowy i reguluje sytuację uczestników postępowania do czasu wydania prawomocnego orzeczenia co do istoty sprawy.</p>
      
      <p>Z uwagi na powyższe Sąd Okręgowy, na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 397;art. 397 § 2)">art. 397 § 2 k.p.c.</a>, oddalił zażalenie jako bezzsadne.</p>
    </div>