<p>Sygn. akt V Ca 2287/12</p>
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 30 listopada 2012 r.</p>
      <p>Sąd Okręgowy w Warszawie V Wydział Cywilny Odwoławczy w składzie:</p>
      <p>Przewodniczący - SSO Ewa Cylc</p>
      <p>Sędziowie SO Waldemar Beczek</p>
      <p>SO Agnieszka Fronczak (spr.)</p>
      <p>Protokolant st. sekr. sąd. Urszula Widulińska</p>
      <p>po rozpoznaniu w dniu 30 listopada 2012 r. w Warszawie</p>
      <p>na rozprawie</p>
      <p>sprawy z powództwa Agencji Mienia Wojskowego
</p>
      <p>przeciwko <span class="anon-block">K. K.</span>
</p>
      <p>o zapłatę</p>
      <p>na skutek apelacji powoda</p>
      <p>od wyroku Sądu Rejonowego dla Warszawy Śródmieścia w Warszawie</p>
      <p>z dnia 28 marca 2012 r., sygn. akt I C 1834/11</p>
      
      <p>uchyla zaskarżony wyrok i przekazuje sprawę Sądowi Rejonowemu dla Warszawy Śródmieścia w Warszawie do ponownego rozpoznania, pozostawiając temu Sądowi rozstrzygnięcie o kosztach w instancji odwoławczej.</p>
      
      <p>
<strong>
<!-- -->Sygn. akt V Ca 2287/12</strong>
</p>
    </div>
    <div>
      <h2>UZASADNIENIE</h2>
      <p>
    <strong>
<!-- -->
    
    
    
    
    
    
    
      Wyrokiem z dnia 28 marca 2012r. Sąd Rejonowy dla Warszawy Śródmieścia w Warszawie oddalił powództwo </strong>Agencji Mienia Wojskowego <span class="anon-block">(...)</span> w <span class="anon-block">W.</span>, która domagała się zasądzenia od <span class="anon-block">K. K.</span> kwoty 45 145,21 zł wraz z odsetkami ustawowymi od poszczególnych kwot i dat, jako należności z tytułu bezumownego korzystania przez pozwanego z nieruchomości.</p>
      <p>W ramach postępowania w tej sprawie dniu 6 września 2011r. Sąd Rejonowy wydał nakaz zapłaty w postępowaniu upominawczym zgodnie z żądaniem pozwu.</p>
      <p>Od powyższego nakazu pozwany wniósł sprzeciw, w którym m.in. podniósł zarzut braku legitymacji procesowej czynnej powoda.</p>
      <p>Strona powodowa podnosiła, że jest uprawniona do wykonywania prawa własności i innych <a href="http://isap.sejm.gov.pl/DetailsServlet?id=WDU19460570319" title="Dekret z dnia 11 października 1946 r. - Prawo rzeczowe - Dz. U. z 1946 r. Nr 57, poz. 319 ()">praw rzeczowych</a> na rzecz Skarbu Państwa w stosunku do mienia, którym w sprawie jest przedmiotowa nieruchomość, na podstawie <a href="http://isap.sejm.gov.pl/DetailsServlet?id=WDU19960900405" title="Ustawa z dnia 30 maja 1996 r. o gospodarowaniu niektórymi składnikami mienia Skarbu Państwa oraz o Agencji Mienia Wojskowego - Dz. U. z 1996 r. Nr 90, poz. 405 (art. 6)">art. 6 ustawy z dnia 30 maja 1996 roku o gospodarowaniu niektórymi składnikami mienia Skarbu Państwa oraz o Agencji Mienia Wojskowego</a> i popierała powództwo.</p>
      <p>Pozwany powoływał się na wyrok Sądu Okręgowego w Warszawie V Wydział Cywilny Odwoławczy z dnia 18 października 2011r., sygn. akt V Ca 1944/11, którym to sąd w analogicznej sprawie, oddalił apelację Agencji Mienia Wojskowego w <span class="anon-block">W.</span> ze względu na brak legitymacji procesowej czynnej powoda.</p>
      <p>W piśmie procesowym z dnia 5 marca 2012r. powodowa Agencja oświadczyła, że precyzuje oznaczenie strony powodowej wskazując, iż jest nią Skarb Państwa – Agencja Mienia Wojskowego <span class="anon-block">(...)</span> w <span class="anon-block">W.</span>.</p>
      <p>Pozwany nie wyraził zgody na zmianę strony powodowej wskazując, iż powód nie tyle doprecyzował swoją nazwę, co zmienił całkowicie stronę powodową.</p>
      <p>Sąd Rejonowy wskazał, w ramach ustalenia podstawy faktycznej, że nieruchomość, z którą wiąże się roszczenie dochodzone niniejszym pozwem była przedmiotem umowy najmu zawartej przez pozwanego ze stowarzyszeniem <span class="anon-block">(...)</span> z siedzibą w <span class="anon-block">W.</span>. Nieruchomość ta została wyłączona z masy upadłości <span class="anon-block">(...)</span> Klub Sportowego <span class="anon-block">(...)</span>, postanowieniem Sądu Rejonowego dla m.st. Warszawy Wydział X Gospodarczy z dnia 27 października 2008 roku, sygn. akt. X GUp 22/07 Ap-1.</p>
      <p>Ustalono również, iż zmianie uległ adres przedmiotowej nieruchomości w związku z wyznaczeniem i nazwaniem nowej ulicy. Nieruchomość znajduje się obecnie przy <span class="anon-block">ul. (...)</span>. W związku z powyższym właściwą księgą wieczystą przedmiotowej nieruchomości jest księga o nr <span class="anon-block"> (...)</span>. Na podstawie wpisu w wymienionej księdze właścicielem przedmiotowej nieruchomości jest Skarb Państwa – Agencja Mienia Wojskowego.</p>
      <p>Pismami z dnia 30 kwietnia i 16 czerwca 2010r. Agencja Mienia Wojskowego w <span class="anon-block">W.</span> wzywała pozwanego do zapłaty określonych kwot wynikających z powoływanych w tych pismach faktur, których to zasądzenia domaga się obecnie.</p>
      <p>Sąd Rejonowy uznał, że powództwo to nie zasługiwało na uwzględnienie z uwagi na brak legitymacji procesowej czynnej po stronie powoda.</p>
      <p>Sąd wskazał, że z <span class="anon-block">księgi wieczystej o nr (...)</span>, właściwej dla przedmiotowej nieruchomości, jasno wynika, iż właścicielem nieruchomości jest Skarb Państwa, zaś Agencja Mienia Wojskowego jako państwowa osoba prawna ma tylko wykonywać prawa należące do Skarbu Państwa, zaś w realiach niniejszej sprawy miała ona gospodarować przedmiotową nieruchomością.</p>
      <p>Sąd Rejonowy stwierdził, że w świetle przepisów <a href="http://isap.sejm.gov.pl/DetailsServlet?id=WDU19960900405" title="Ustawa z dnia 30 maja 1996 r. o gospodarowaniu niektórymi składnikami mienia Skarbu Państwa oraz o Agencji Mienia Wojskowego - Dz. U. z 1996 r. Nr 90, poz. 405 (art. 2;art. 6)">art. 2 i art. 6 ustawy z dnia 30 maja 1996 roku o gospodarowaniu niektórymi składnikami mienia Skarbu Państwa oraz o Agencji Mienia Wojskowego</a> ( Dz.U. z 2004 r., Nr 163, poz. 1711) powierzenie gospodarowania mieniem państwowym nie prowadzi do przejścia prawa podmiotowego jakim jest własność na Agencję. Podmiotem praw i obowiązków płynących z własności ( <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 140)">art. 140 k.c.</a>) pozostaje Skarb Państwa. Agencja jedynie w jego imieniu występuje i na jego rzecz działa w stosunkach cywilnych, dysponuje tylko powierzonym mieniem/ nieruchomościami i gospodaruje nimi w imieniu i na rzecz Skarbu Państwa.</p>
      <p>Sąd Rejonowy odwołał się do - słusznego w jego przekonaniu - stanowiska Sądu Okręgowego w Warszawie, zawartego w wyroku z dnia 18 października 2011r., sygn. akt V Ca 1944/11, że w pierwszej kolejności należy zwrócić uwagę na szczególną sytuację Skarbu Państwa jako osoby prawnej. Nie ma on organów, których podstawę działania określają <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 33;art. 34)">art. 33 i 34 kodeksu cywilnego</a>. W związku z tym, Skarb Państwa wykonuje swoje zadania poprzez jednostki organizacyjne nieposiadające osobowości prawnej, tzw. stationes fisci. Co jednak najważniejsze w niniejszej sprawie to fakt, iż w stosunku do określonych kategorii mienia państwowego wykonywanie praw i obowiązków Skarbu Państwa jest powierzone agencjom, które poza wykonywaniem tych praw i obowiązków, prowadzą samodzielną, określoną w ustawie działalność gospodarczą oraz posiadają osobowość prawną. Taką właśnie agencją jest Agencja Mienia Wojskowego. W związku z powyższym słuszne są argumenty strony powodowej wskazujące, iż Agencja Mienia Wojskowego nie jest stationes fisci i może prowadzić działalność gospodarczą.</p>
      <p>Jednakże według Sądu Rejonowego pozostaje to dla niniejszej sprawy irrelewantne, gdyż jak wskazuje księga wieczysta dla przedmiotowej nieruchomości, powodowi wyłącznie powierzono wykonywanie spraw Skarbu Państwa wobec przedmiotowej nieruchomości. Innymi słowy, powód w niniejszej sprawie nie występuje w charakterze agencji rządowej prowadzącej samodzielną działalność, lecz w charakterze wykonawcy praw Skarbu Państwa. Zatem nie posiada legitymacji procesowej czynnej do żądania jakiejkolwiek zapłaty związanej z przedmiotową nieruchomością.</p>
      <p>Ponadto Sąd uznał, że wbrew <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 6)">art. 6 kodeksu cywilnego</a>, powód nie udowodnił posiadania legitymacji procesowej czynnej, a wypis z księgi wieczystej, przedłożony przez powoda, świadczy o sytuacji odmiennej niż dowodzona przez niego.</p>
      <p>Zdaniem Sądu Rejonowego powód w piśmie z dnia 5 marca 2012r. nie tyle sprecyzował oznaczenie strony, co dążył do zmiany podmiotowej po stronie czynnej procesu, a pismo to nie spełnia wymogów wniosku, o którym mowa w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 196)">art. 196 kpc</a>..</p>
      <p>W związku z powyższym, tzn. przyjętym brakiem legitymacji procesowej czynnej, Sąd Rejonowy stwierdził, że pozostałe argumenty podniesione przez powoda i pozwanego pozostają bez znaczenia dla rozstrzygnięcia.</p>
      <p>O kosztach procesu Sąd Rejonowy orzekł na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98)">art. 98 kpc</a>.</p>
      <p>
    <strong>
<!-- -->
    
    
    
      Apelację od powyższego wyroku Sądu Rejonowego wniosła powodowa Agencja Mienia Wojskowego zaskarżając ten wyrok w całości i zarzucając mu: </strong>naruszenie prawa materialnego tj. art. 2 i 6 ustawy z 30 maja 1996r. o gospodarowaniu niektórymi składnikami mienia Skarbu Państwa oraz Agencji Mienia Wojskowego przez błędną wykładnię i niewłaściwe zastosowanie do ustalonego stanu faktycznego, skutkiem czego sąd błędnie przyjął, że strona powodowa pozbawiona jest legitymacji procesowej czynnej w tej sprawie, pominiecie przy ocenie przedmiotowej sprawy postanowień ustawy z 8 lipca 2005r. o Prokuratorii Generalnej Skarbu Państwa, w szczególności art. 4 ust. 5 pkt 1 ustawy w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 67;art. 67 § 2)">art. 67 § 2 kpc</a> i pominięcie w ocenie przedmiotowej sprawy złożonego odpisu z księgi wieczystej nieruchomości, gdzie w podrubryce 2.2.2 lp. 2 wpisano właściciela Skarb Państwa – Agencja Mienia Wojskowego oraz w lp. 5 „rola instytucji” wpisano – osoba prawna, której powierzono wykonywanie praw Skarbu Państwa, co stanowi o szczególnej pozycji strony powodowej do powierzonego mienia.</p>
      <p>Wskazując na te zarzuty apelujący wniósł o zmianę zaskarżonego wyroku i uwzględnienie powództwa w całości z zasądzeniem kosztów procesu, ewentualnie o jego uchylenie i przekazanie sprawy do ponownego rozpoznania przez Sąd Rejonowy.</p>
      <p>
<strong>
<!-- -->Sąd Okręgowy zważył, co następuje;</strong>
</p>
      <p>
<strong>
<!-- -->Apelacji powodowej Agencji nie można odmówić słuszności.</strong>
</p>
      <p>Zdaniem Sądu Okręgowego strona powodowa niniejszym środkiem zaskarżenia (choć nie w zakresie wszystkich zarzutów) zasadnie wykazuje błąd Sądu Rejonowego polegający na odmowie przyznania Agencji Mienia Wojskowego samodzielnej legitymacji procesowej czynnej w sprawie jak omawiana.</p>
      <p>Sąd Okręgowy w składzie tu orzekającym, inaczej niż czyni Sąd I instancji (jak również odmiennie od stanowiska składu orzekającego w sprawie o sygn. akt V Ca 1944/11), ocenia status powodowej Agencji wynikający z ustrojowej dla niej ustawy z 30 maja 1996r. o gospodarowaniu niektórymi składnikami mienia Skarbu Państwa oraz Agencji Mienia Wojskowego.</p>
      <p>Istotnym jest tu przede wszystkim przepis art. 6 tej ustawy, zgodnie z którym Skarb Państwa powierza Agencji wykonywanie prawa własności i innych <a href="http://isap.sejm.gov.pl/DetailsServlet?id=WDU19460570319" title="Dekret z dnia 11 października 1946 r. - Prawo rzeczowe - Dz. U. z 1946 r. Nr 57, poz. 319 ()">praw rzeczowych</a> na jego rzecz w stosunku do mienia, o którym mowa w art. 2 ustawy.</p>
      <p>Termin „powierza” oznacza powstanie stosunku powiernictwa pomiędzy Skarbem Państwa a Agencją Mienia Wojskowego.</p>
      <p>Pozostaje poza dyskusją, że nie dochodzi do przejścia na Agencję <a href="http://isap.sejm.gov.pl/DetailsServlet?id=WDU19460570319" title="Dekret z dnia 11 października 1946 r. - Prawo rzeczowe - Dz. U. z 1946 r. Nr 57, poz. 319 ()">praw rzeczowych</a>, lecz tylko do kompetencji do ich wykonywania w zastępstwie Skarbu Państwa.</p>
      <p>Orzekający Sąd Okręgowy uważa jednak, że powyższe ustawowe uregulowanie stanowi właśnie wystarczającą podstawę do przyjęcia, że w sprawach sądowych dotyczących mienia, odnośnie którego Agencja Mienia Wojskowego wykonuje powierniczy zarząd za Skarb Państwa, Agencja posiada samodzielną legitymację procesową – również czynną.</p>
      <p>Zdaniem Sądu Okręgowego wynika to z samej istoty powiernictwa.</p>
      <p>Powiernictwo to zastępstwo pośrednie; pośrednik, będąc do tego umocowany na podstawie wewnętrznego stosunku prawnego z powierzającym, w stosunkach zewnętrznych występuje we własnym imieniu, zajmuje pozycję wykonującego własne uprawnienia, lecz ze skutkami dla powierzającego.</p>
      <p>W omawianym przypadku powiernictwo pomiędzy Agencją Mienia Wojskowego a Skarbem Państwa powstaje z mocy ustawy.</p>
      <p>Agencja wykonuje prawo własności i inne <a href="http://isap.sejm.gov.pl/DetailsServlet?id=WDU19460570319" title="Dekret z dnia 11 października 1946 r. - Prawo rzeczowe - Dz. U. z 1946 r. Nr 57, poz. 319 ()">prawa rzeczowe</a> na rzecz państwa, dysponuje nieruchomościami na zasadach określonych w ustawie oraz nim gospodaruje.</p>
      <p>Jako instytucja powiernicza Skarbu Państwa na zewnątrz występuje jako wyłączny dysponent określonego prawa, działając we własnym imieniu i ponosząc "własną" odpowiedzialność za te działania, z tym że każda czynność cywilnoprawna Agencji, dotycząca powierzonego jej mienia, jest czynnością Skarbu Państwa.</p>
      <p>Agencja Mienia Wojskowego posiada osobowość prawną i jest uprawniona do prowadzenia działalności gospodarczej.</p>
      <p>Agencja wchodzi w stosunki cywilnoprawne, działa na rzecz Skarbu Państwa, ale we własnym imieniu i to właśnie dlatego, skoro to Agencja uczestniczy np. w obrocie nieruchomościami wymaga ujawnienia jej w dziale drugim księgi wieczystej obok Skarbu Państwa jako podmiotu działającego na rzecz Skarbu Państwa.</p>
      <p>To wszystko powoduje zdaniem Sądu Okręgowego, że właśnie Agencja jest samodzielnie legitymowana do występowania jako strona w postępowaniach sądowych, które dotyczą mienia, w stosunku do którego wykonuje powierniczo uprawnienia Skarbu Państwa.</p>
      <p>Odmienne zapatrywanie pozostaje w sprzeczności z zasadą powiernictwa i każe postawić pytanie o sens ustawowego powołania Agencji, której powierzono wykonywanie uprawnień Skarbu Państwa w stosunku do określonej kategorii mienia państwowego, gdyby stawiać wymóg uczestnictwa w procesie sądowym samego Skarbu Państwa jako strony, a Agencja nie jest i nie mogłaby być statio fisci Skarbu Państwa, gdyż nie jest jednostką organizacyjną nie posiadającą osobowości prawnej.</p>
      <p>Orzekający Sąd Okręgowy stoi też na stanowisku, że jego pogląd jest uprawniony pomimo tego, że w ustawie o gospodarowaniu niektórymi składnikami mienia Skarbu Państwa oraz Agencji Mienia Wojskowego nie zawarto postanowień takich, jak w ustawach o gospodarowaniu nieruchomościami rolnymi Skarbu Państwa czy w ustawie o zakwaterowaniu Sił Zbrojnych RP, odnośnie Agencji Nieruchomości Rolnych czy Wojskowej Agencji Mieszkaniowej (odpowiednio art. 5 ust. 2 i art. 15 wskazanych aktów prawnych).</p>
      <p>Samodzielność działania agencji powierniczych na zewnątrz i występowania przez nie we własnym imieniu (choć na rzecz Skarbu Państwa) w stosunkach zewnętrznych wynika bowiem zdaniem Sądu Okręgowego z samej istoty powiernictwa i nie musi – choć może jedynie na zasadzie uszczegółowienia – być stanowiona w normach ustawy taką agencję powołującej.</p>
      <p>W konsekwencji powyższego Sąd Okręgowy musi skonkludować, że błędnym było oddalenie przez Sąd Rejonowy powództwa w tej sprawie tylko z uwagi na brak legitymacji procesowej czynnej po stronie powodowej Agencji.</p>
      <p>Ponieważ Sąd I instancji wychodząc z – wadliwego w ocenie Sądu odwoławczego – założenia w kwestii legitymacji czynnej, nie zajął się merytorycznym rozsądzeniem roszczenia poddanego mu pod osąd, nie doszło też dotąd do rozpoznania istoty tej sprawy.</p>
      <p>
<strong>
<!-- -->To powoduje, że kwestionowany wyrok musiał zostać przez Sąd Okręgowy uchylony w warunkach <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 386;art. 386 § 4)">art. 386 § 4 kpc</a>.</strong>
</p>
      <p>Sąd Rejonowy przy ponownym rozpoznaniu niniejszej sprawy poczyni ustalenia stanu faktycznego w zakresie istotnym dla rozstrzygnięcia o żądaniu pozwu i podda je ocenie prawnej na podstawie stosownych przepisów, ustosunkowując się do merytorycznych stanowisk wyrażanych przez strony postępowania.</p>
    </div>