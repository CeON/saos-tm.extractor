<p>Sygn. akt VI Ka 395/14</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 23 września 2014 r.</p>
      <p>Sąd Okręgowy w Jeleniej Górze w VI Wydziale Karnym Odwoławczym w składzie:</p>
      <p>
<strong>
<!-- --> Przewodniczący – Sędzia  SO Andrzej Tekieli</strong>
</p>
      <p>
<strong>
<!-- --> Protokolant  Jolanta Kopeć</strong>
</p>
      <p>przy udziale Prokuratora Prokuratury Okręgowej w Jeleniej Górze Roberta Remiszewskiego</p>
      <p>po rozpoznaniu w dniu 23 września 2014r.</p>
      <p>sprawy <strong>
<!-- -->
<span class="anon-block">Ł. W.</span>
</strong>
</p>
      <p>oskarżonego z <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 279;art. 279 § 1)">art. 279 § 1 kk</a>
</p>
      <p>z powodu apelacji wniesionych przez obrońcę oskarżonego i oskarżonego</p>
      <p>od wyroku Sądu Rejonowego w Zgorzelcu</p>
      <p>z dnia 17 kwietnia 2014 r. sygn. akt II K 1508/13</p>
      <p>I. uchyla zaskarżony wyrok wobec oskarżonego <span class="anon-block">Ł. W.</span> i sprawę przekazuje Sądowi Rejonowemu w Zgorzelcu do ponownego rozpoznania,</p>
      <p>II. zasądza od Skarbu Państwa na rzecz adw. <span class="anon-block">D. K.</span> kwotę 516,60 zł w tym 96,60 zł podatku od towarów i usług tytułem nieopłaconej obrony oskarżonego z urzędu w postępowaniu odwoławczym.</p>
      <p>Sygn. akt VIKa 395/14</p>
    </div>
    <div>
      <h2>UZASADNIENIE</h2>
      <p>
<span class="anon-block">Ł. W.</span> oskarżony został o to, że w dniu 08 czerwca 2013 roku w <span class="anon-block">Z.</span> po uprzednim podważeniu skrzydła okna drewnianego w pomieszczeniu gospodarczym położonego na terenie <span class="anon-block">posesji nr (...)</span> przy <span class="anon-block">ul. (...)</span> zabrał w celu przywłaszczenia dwóch rowerów górskich o łącznej wartości 3200 zł, czym działał na szkodę <span class="anon-block">M. Ś.</span> tj. o czyn z <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 279;art. 279 § 1)">art. 279 § 1 k.k.</a>
</p>
      <p>Sąd Rejonowy w Zgorzelcu wyrokiem z dnia 17 kwietnia 2014 r. w sprawie o sygn. akt IIK 1508/13:</p>
      <p>oskarżonego <span class="anon-block">Ł. W.</span> uznał za winnego tego, że w dniu 08 czerwca 2013 roku w <span class="anon-block">Z.</span>, po uprzednim podważeniu skrzydła okna w pomieszczeniu gospodarczym, dostał się do jego wnętrza, skąd zabrał w celu przywłaszczenia dwa rowery górskie, komplet opon, sprzęt wędkarski oraz akcesoria rowerowe i samochodowe o łącznej wartości 4450 zł, czym działał na szkodę <span class="anon-block">M. Ś.</span> i <span class="anon-block">D. Ś.</span>, tj. występku z <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 279;art. 279 § 1)">art. 279 § 1 k.k.</a> i za to na podstawie <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 279;art. 279 § 1)">art. 279 § 1 k.k.</a> wymierzył mu karę 1 (jednego) roku i 4 (czterech) miesięcy pozbawienia wolności,</p>
      <p>na podstawie <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 63;art. 63 § 1)">art. 63 § 1 k.k.</a> zaliczył oskarżonemu <span class="anon-block">Ł. W.</span> na poczet orzeczonej kary pozbawienia wolności okres zatrzymania w dniach 28.06.2013r. i 29.06.2013r.,</p>
      <p>na podstawie <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 624;art. 624 § 1)">art. 624 § 1 k.p.k.</a> zwolnił oskarżonego <span class="anon-block">Ł. W.</span> od obowiązku zapłaty na rzecz Skarbu Państwa kosztów sądowych w całości,</p>
      <p>na podstawie <a href="http://isap.sejm.gov.pl/DetailsServlet?id=WDU19820160124" title="Ustawa z dnia 26 maja 1982 r. - Prawo o adwokaturze - Dz. U. z 1982 r. Nr 16, poz. 124 (art. 29;art. 29 ust. 1)">art. 29 ust. 1 ustawy z dnia 26 maja 1982 r. Prawo o adwokaturze</a> oraz <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 14;§ 14 ust. 2;§ 14 ust. 2 pkt. 1)">§ 14 ust. 2 pkt. 1 Rozporządzenia Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu</a> (Dz. U. z 2002 r., nr 163, poz. 1348) zasądził od Skarbu Państwa na rzecz adw. <span class="anon-block">D. K.</span> kwotę 360 zł tytułem nieopłaconej obrony z urzędu oraz kwotę 82,80 zł tytułem podatku Vat.</p>
      <p>Apelację od powyższego wyroku złożył obrońca oskarżonego, który zarzucił rażącą niewspółmierność kary pozbawienia wolności polegającą na nie zastosowaniu warunkowego zawieszenia jej wykonania, lecz wymierzeniu bezwzględnej kary 1 roku i 4 miesięcy pozbawienia wolności, nie adekwatnej do stopnia społecznej szkodliwości czynu zarzucanego oskarżonemu oraz do występujących w sprawie okoliczności łagodzących i nadania zbyt dużego znaczenia przy wymiarze kary okolicznościom obciążającym.</p>
      <p>Stawiając powyższy zarzut obrońca wniósł o zmianę zaskarżonego wyroku poprzez wymierzenie oskarżonemu <span class="anon-block">Ł. W.</span> kary pozbawienia wolności z warunkowym zawieszeniem jej wykonania.</p>
      <p>Apelację wniósł także oskarżony zarzucając rażącą surowość orzeczonej wobec niego kary pozbawienia wolności i wniósł o znaczne złagodzenie wymierzonej kary i orzeczenie jej z warunkowym zawieszeniem wykonania .</p>
      <p>
<strong>
<!-- -->Sąd Okręgowy zważył co następuje:</strong>
</p>
      <p>Zaskarżony wyrok nie mógł się ostać i podlegał uchyleniu, a sprawa przekazaniu do ponownego rozpoznania i to niezależnie od zarzutów podniesionych w apelacjach.</p>
      <p>W niniejszej sprawie prokurator w akcie oskarżenia zarzucił oskarżonemu <span class="anon-block">Ł. W.</span> zabór w celu przywłaszczenia dwóch rowerów górskich o wartości 3.200 zł. na szkodę <span class="anon-block">M. Ś.</span>, Sąd I instancji zaś w zaskarżonym wyroku przypisał mu dodatkowo zabór kompletu opon, sprzętu wędkarskiego oraz akcesoriów rowerowych i samochodowych, przyjmując łączna wartość skradzionego mienia na kwotę 4.450 zł. Nie jest wyjściem poza ramy oskarżenia jeżeli sąd w wyniku przewodu sądowego ustali, że zachowanie oskarżonego miało jeszcze inne elementy niż w opisie czynu, stanowiące znamię opisu tego czynu, będącego tym samym zdarzeniem faktycznym ( zob. m.in. SN II KKN 506/98, Prok. i Pr. 2002 nr 1 poz. 9 ). O takiej zmianie opisu czynu sąd powinien uprzedzić strony przed wydaniem wyroku, nie brak jednak takiego uprzedzenia zadecydował o tym, że wyrok Sądu I instancji w niniejszej sprawie nie mógł się ostać. Postępowanie przygotowawcze w niniejszej sprawie prowadzone było także odnośnie zaboru przez oskarżonego czterech opon, sprzętu wędkarskiego oraz przedmiotów turystycznych, prowadzący postępowanie przygotowawcze jednakże przed wniesieniem aktu oskarżenia wyłączył w tym zakresie materiały do odrębnego prowadzenia uznając, że nie zebrano materiału dowodowego potwierdzającego iż oskarżony dokonał również kradzieży tej części mienia ( k.44 ). Wolą oskarżyciela publicznego było więc oskarżenie <span class="anon-block">Ł. W.</span> o kradzież dwóch rowerów górskich, w pozostałym zakresie zaś dalsze gromadzenie dowodów celem wykazania sprawstwa oskarżonego. W tej sytuacji rozszerzenie opisu czynu w sposób jaki dokonał tego Sąd I instancji było niedopuszczalne. Z punktu widzenia formalnego spowodowało to sytuację nieprawomocnego skazania oskarżonego za zachowanie co do którego toczy się odrębne postępowanie, z punktu widzenia merytorycznego zaś bazowanie przez Sąd I instancji przy wydawaniu wyroku na niekompletnym materiale dowodowym, bowiem z protokołu rozprawy nie wynika aby Sąd ten przeprowadził jakiekolwiek inne dowody poza tymi które wnioskowane były w akcie oskarżenia. Z pisemnego uzasadnienia wyroku wynika zresztą, że sprawstwo oskarżonego odnośnie zaboru opon, sprzętu wędkarskiego i przedmiotów turystycznych Sąd I instancji ustalił jedynie w oparciu o negowanie jego wyjaśnień w których nie przyznawał się do kradzieży tej części mienia oraz na zeznaniach pokrzywdzonego w których potwierdzał on zabór tego mienia w tym samym czasie co rowerów. Wyrok skazujący skonstruowany w oparciu o takie dowody, przy uwzględnieniu uchybień procesowych o których mowa powyżej, był w sposób oczywisty nie do zaakceptowania.</p>
      <p>Odniesienie się w tej sytuacji do zarzutów apelacji było przedwczesne / <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 436)">art. 436 kpk</a>/ .będzie je miał na względzie sąd i instancji ponownie rozpoznając sprawę.</p>
      <p>W tym stanie rzeczy Sąd Okręgowy uchylił zaskarżony wyrok wobec oskarżonego <span class="anon-block">Ł. W.</span> i sprawę przekazał do ponownego rozpoznania Sądowi Rejonowemu w Zgorzelcu.</p>
      <p>Ponownie rozpoznając sprawę Sąd I instancji przeprowadzi postępowanie dowodowe w zakresie niezbędnym do wydania prawidłowego rozstrzygnięcia, bacząc aby nie popełnić błędów które były powodem uchylenia wyroku, ustalając w pierwszej kolejności jaki jest stan sprawy w części wyłączonej do odrębnego prowadzenia i czy możliwe jest ponowne połączenie obydwu postępowań. W przypadku gdyby nie było to możliwe Sąd ten rozpozna sprawę w ramach zarzutu aktu oskarżenia i wyda wyrok który prawidłowo uzasadni zgodnie z wymogami <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 424)">art.424 k.p.k.</a>
</p>
      <p>Na podstawie <a href="http://isap.sejm.gov.pl/DetailsServlet?id=WDU19820160124" title="Ustawa z dnia 26 maja 1982 r. - Prawo o adwokaturze - Dz. U. z 1982 r. Nr 16, poz. 124 (art. 29)">art. 29 ustawy prawo o adwokaturze</a> Sąd Okręgowy zasądził od Skarbu Państwa na rzecz adw. <span class="anon-block">D. K.</span> kwotę 516,60 zł. w tym 96,60 zł. podatku od towarów i usług tytułem nieopłaconej obrony oskarżonego z urzędu w postępowaniu odwoławczym.</p>
    </div>