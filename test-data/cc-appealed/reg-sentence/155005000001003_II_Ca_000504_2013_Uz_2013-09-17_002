<p>Sygn. akt II Ca 504/13</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 17 września 2013 r.</p>
      
      <p>Sąd Okręgowy w Jeleniej Górze II Wydział Cywilny Odwoławczy w następującym składzie:</p>
      
      <p>PrzewodniczącySSO Wojciech Damaszko/spr/</p>
      <p>SędziowieSSO Jadwiga Jakubowska, SSO Maria Lechowska</p>
      <p>ProtokolantEwa Kaczorowska</p>
      
      <p>po rozpoznaniu w dniu 17 września 2013 r. w Jeleniej Górze</p>
      <p>na rozprawie</p>
      <p>sprawy z powództwa <span class="anon-block">M. K.</span> i <span class="anon-block">K. K. (2)</span>
</p>
      <p>przeciwko <span class="anon-block"> (...) S.A.</span> w <span class="anon-block">W.</span>
</p>
      <p>o zapłatę</p>
      <p>na skutek apelacji strony pozwanej</p>
      <p>od wyroku wstępnego Sądu Rejonowego w Jeleniej Górze</p>
      <p>z dnia 24 kwietnia 2013 r., sygn. akt I C 1793/12</p>
      
      <p>apelację oddala.</p>
      
      <p>Sygn. akt II Ca 504/13</p>
    </div>
    <div>
      <h2>UZASADNIENIE</h2>
      <p>Powodowie <span class="anon-block">M. K.</span> i <span class="anon-block">K. K. (2)</span> domagali się zasądzenia od strony pozwanej <span class="anon-block"> (...) S.A.</span> z siedzibą w <span class="anon-block">W.</span> kwoty 9.942,69 z tytułu odszkodowania za uszkodzony pojazd mechaniczny oraz kwoty 4.233,18 zł z tytułu zwrotu kosztów leczenia i zadośćuczynienia za rozstrój zdrowia jakiego doznała <span class="anon-block">K. K. (2)</span> w wyniku wypadku z dnia 10 stycznia 2012 r.</p>
      <p>Wyrokiem wstępnym z 24 kwietnia 2013 r. Sąd Rejonowy w Jeleniej Górze uznał roszczenie za usprawiedliwione co do zasady.</p>
      
      <p>Orzeczenie to poprzedzone zostało następującymi ustaleniami faktycznymi.</p>
      
      <p>W dniu 10 stycznia 2012 r. około godziny 15.00 <span class="anon-block">K. K. (2)</span> jechała samochodem <span class="anon-block">T. (...)</span> <span class="anon-block">ul. (...)</span> w <span class="anon-block">J.</span>. Na jej pasie ruchu znajdował się duży fragment asfaltu pochodzący ze złożonej na poboczu, a nie uprzątniętej przez pozwaną sterty podobnych kawałków pochodzących z remontu nawierzchni. Fragment płyty asfaltowej dostał się pod podwozie autobusu komunikacji miejskiej, wypadł zza jego tylnych kół i wpadł się pod samochód powódki uderzając w podwozie <span class="anon-block">T. (...)</span>. Samochód podskoczył na jezdni i otworzyły się poduszki powietrzne. Powódka zatrzymała pojazd i zamroczona wyszła z niego. Na miejsce zdarzenia wezwano policję.</p>
      <p>Remont powyższej ulicy wraz z pracami wodno – ściekowymi wykonywała na podstawie umowy z dnia 25 listopada 2010 r. zawartej z <span class="anon-block"> Przedsiębiorstwem (...) Spółką z o.o.</span> w <span class="anon-block">J.</span> <span class="anon-block"> firma (...) S.A.</span> w <span class="anon-block">W.</span>. Prace te polegały między innymi na zdjęciu starej nawierzchni asfaltu, wykonaniu prac wodno – kanalizacyjnych i położeniu nowej nawierzchni. Fragmenty nawierzchni złożone zostały na chodniku i pasie zieleni przy <span class="anon-block">ul. (...)</span>. Prace remontowe zakończono 19 grudnia 2011 r. przywracając dwukierunkowy ruch pojazdów, ale usunięcie zalegających fragmentów nawierzchni nastąpiło dopiero w kwietniu 2012 r.</p>
      
      <p>W powyższych okolicznościach Sąd Rejonowy ocenił powództwa za – co do zasady – uzasadnione. Wyjaśnił, że zgodnie z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 415)">art. 415 kc</a> osoba, która ze swojej winy wyrządzi drugiemu szkodę obowiązana jest do jej naprawienia.</p>
      <p>Z ustalonych okoliczności wynikało, że w momencie wypadku na chodniku znajdował się stos płyt asfaltowych jako pozostałości po pracach remontowych strony pozwanej. Jeden z fragmentów znalazł się na jezdni i był przyczyną uszkodzenia samochodu <span class="anon-block">K. K. (2)</span> oraz powstałych u niej w wyniku tego zdarzenia obrażeń ciała.</p>
      <p>W ocenie Sądu Rejonowego pozwana spółka nie w pełni wywiązała się z realizacji umowy oraz naruszyła postanowienia decyzji zezwalającej jej na czasowe zajęcie pasa drogowego, bowiem nie uprzątnęła okładziny starej nawierzchni. Brak realizacji w tym zakresie decyzji stanowił czyn niedozwolony i uzasadniał odpowiedzialność odszkodowawczą.</p>
      
      <p>W apelacji strona pozwana zaskarżyła powyższy wyrok w całości zarzucając mu:</p>
      <p>1. naruszenie prawa materialnego, a to:</p>
      <p>- art. 19 w zw. z art. 20 ustawy o drogach publicznych poprzez jego niezastosowanie i w konsekwencji uznanie, że legitymowanym biernie w niniejszej sprawie jest pozwany;</p>
      <p>- <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 415)">art. 415 kc</a> poprzez błędne przyjęcie, iż powodowie wykazali przesłanki odpowiedzialności odszkodowawczej pozwanej,</p>
      <p>2. błąd w ustaleniach faktycznych przyjętych za podstawę rozstrzygnięcia, polegający na:</p>
      <p>- błędnym założeniu, że pozwana nie zrealizowała decyzji o pozwoleniu na zajęcie pasa drogowego w całości, bowiem nie przywróciła w całości pasa drogowego do poprzedniego stanu,</p>
      <p>- błędnym założeniu, że fragment asfaltu, przez który doszło do wyrządzenia szkód, pochodził z okresu prac strony pozwanej, gdy zdejmowała ona starą nawierzchnię asfaltową, bowiem ze zdjęć z miejsca zdarzenia nie wynika, że fragment ten pochodził ze skupiska elementów asfaltowych, które znajdowały się na chodniku i pasie zieleni.</p>
      
      <p>Na tej podstawie skarżąca wniosła o zmianę wyroku poprzez oddalenie powództwa i obciążenie powódki kosztami procesu.</p>
      
      <p>Sąd Okręgowy zważył co następuje:</p>
      
      <p>Apelacja nie zasługuje na uwzględnienie.</p>
      <p>Rację ma skarżący, że z mocy <a href="http://isap.sejm.gov.pl/DetailsServlet?id=WDU19850140060" title="Ustawa z dnia 21 marca 1985 r. o drogach publicznych - Dz. U. z 1985 r. Nr 14, poz. 60 (art. 19)">art. 19 ustawy z dnia 21 marca 1985 r. o drogach publicznych</a> obowiązek utrzymania drogi spoczywa na jej zarządcy. Obowiązek ten obejmuje należyte utrzymanie nawierzchni drogi, chodników, obiektów inżynierskich, urządzeń zabezpieczających ruch i innych urządzeń związanych z drogą. Powyższa generalna odpowiedzialność zarządcy nie wyłącza jednak odpowiedzialności innych podmiotów, które swoim działaniem lub zaniechaniem doprowadziły do powstania szkody. Niewątpliwie za szkody powstałe w związku z remontem <span class="anon-block">ul. (...)</span> wykonywanym na podstawie umowy z dnia 25 listopada 2010 r. winę ponosi strona pozwana. <span class="anon-block"> Spółka (...) S.A.</span> która roboty te organizowała, wykonywała i w ich ramach zobowiązana była do należytego uprzątnięcia terenu. Z obowiązku tego pozwana nie wywiązała się w sposób należyty, skoro bezspornie pozostawiła składowisko płyt asfaltowych w pobliżu jezdni. Błędne jest zatem twierdzenie pozwanej, że po dacie 19.12.2012 r. czyli po upływie terminu na jaki pozwana uzyskała zezwolenie na wykonywanie robót wszelka jej odpowiedzialność z tytułu szkód powstałych na terenie pasa drogowego wygasła z mocy prawa. Prace te co prawda zostały zakończone, ale odpowiedzialność za zdarzenie wynikłe z nienależytego ich wykonania rozciągają się na przyszłość.</p>
      <p>Przedłożona dokumentacja zdjęciowa (k. 24) ukazuje stertę kawałków asfaltu zalegającą na chodniku przy <span class="anon-block">ul. (...)</span> w dniu zdarzenia. Niektóre z tych płyt znajdują się na jezdni. Niezależnie od tego w jaki sposób kawałki te przemieściły się z chodnika na jezdnię odpowiedzialność za uszkodzenie pojazdu powódki ponosi <span class="anon-block"> spółka (...)</span>. Gdyby bowiem płyty te zostały we właściwym terminie uprzątnięte to z ich przyczyn nie doszłoby do wypadku. Zarówno z przedłożonych zdjęć, jak i zeznań świadków wynika zaś, że kawałek asfaltowej nawierzchni, który wyrządził szkodę pod względem struktury odpowiadał pozostałym kawałkom znajdującym się na poboczu.</p>
      
      <p>Trafna była zatem ocena Sądu Rejonowego, że strona pozwana ponosi odpowiedzialność za zaistniałe zdarzenie.</p>
      <p>Skutkowało to z mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 kpc</a> oddaleniem apelacji jako bezzasadnej.</p>
    </div>