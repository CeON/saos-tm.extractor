<p>Sygn. akt. I C 957/12</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 19 grudnia 2013 r.</p>
      
      <p>Sąd Okręgowy w Zamościu I Wydział Cywilny</p>
      <p>w składzie :</p>
      <p>Przewodniczący : SSO Elżbieta Koszel</p>
      <p>Protokolant : st. sekr. sądowy Urszula Wójtowicz</p>
      <p>po rozpoznaniu w dniu 04 grudnia 2013 roku w Zamościu</p>
      <p>na rozprawie</p>
      <p>sprawy z powództwa <span class="anon-block">B. P.</span>
</p>
      <p>przeciwko <span class="anon-block">L. P. (1)</span> i <span class="anon-block"> Spółdzielni Mieszkaniowej im. (...)</span> w <span class="anon-block">Z.</span>
</p>
      <p>o ustalenie</p>
      
        
        <p>I. 
        stwierdza nieważność umowy ustanowienia odrębnej własności lokalu i przeniesienia odrębnej własności <span class="anon-block">lokalu nr (...)</span> znajdującego się na III kondygnacji budynku położonego przy <span class="anon-block">ul. (...)</span> w <span class="anon-block">Z.</span>, o powierzchni użytkowej 60,19m<sup>
<!-- -->(
    2)</sup> wraz z piwnicą nr <span class="anon-block">(...)</span>, oraz udziałem w nieruchomości i urządzeniach wspólnych na rzecz <span class="anon-block">L. P. (1)</span> przez <span class="anon-block"> Spółdzielnię Mieszkaniową im. (...)</span> w <span class="anon-block">Z.</span> z dnia 15 grudnia 2009r. w formie aktu notarialnego Rep. A Nr <span class="anon-block">(...)</span> Kancelarii Notarialnej notariusza <span class="anon-block">B. S.</span> w <span class="anon-block">Z.</span>;</p>
      
      
        
        <p>II. 
        nie zasądza od pozwanych na rzecz powódki kosztów procesu.</p>
      
      
      <p>Sygn. akt I C 957/12</p>
    </div>
    <div>
      <h2>UZASADNIENIE</h2>
      <p>Pozwem z dnia 7 sierpnia 2012r. <span class="anon-block">B. P.</span> wnosiła o ustalenie, że zawarta w dniu 15 grudnia 2009r. pomiędzy <span class="anon-block"> Spółdzielnią Mieszkaniową im. (...)</span> w <span class="anon-block">Z.</span> a <span class="anon-block">L. P. (1)</span> umowa ustanowienia odrębnej własności lokalu mieszkalnego i przeniesienia własności tego lokalu jest nieważna, jako dokonana z naruszeniem <a href="http://isap.sejm.gov.pl/DetailsServlet?id=WDU20010040027" title="Ustawa z dnia 15 grudnia 2000 r. o spółdzielniach mieszkaniowych - Dz. U. z 2001 r. Nr 4, poz. 27 (art. 17(14))">art. 17<sup>
<!-- -->14</sup> ustawy z dnia 15 grudnia 2000r. o spółdzielniach mieszkaniowych</a> (Dz. U. Nr 119 z 2003r., poz. 1116 ze zm.).</p>
      <p>Pozwani <span class="anon-block">L. P. (2)</span> i <span class="anon-block"> Spółdzielnia Mieszkaniowa im. (...)</span> w <span class="anon-block">Z.</span> wnosili o oddalenie powództwa (k. 57, 89, 92, 194).</p>
      <p>
<strong>
<!-- -->
<em>
<!-- -->Sąd Okręgowy ustalił, co następuje:</em>
</strong>
</p>
      <p>
<span class="anon-block">B. P.</span> i <span class="anon-block">L. P. (2)</span> zawarli związek małżeński w dniu 27 stycznia 1962r. (zeznania powódki – k. 121v., pozew o rozwód - k. 96). Małżonkowie <span class="anon-block">P.</span> wraz z dziećmi przez kilka lat oczekiwali na przydział lokalu mieszkalnego w pozwanej <span class="anon-block"> Spółdzielni Mieszkaniowej im. (...)</span> w <span class="anon-block">Z.</span>, a pisma wspierające ich starania o przyśpieszenie przydziału kierowali pracodawcy zatrudniający powódkę, jak też pozwanego (akta członkowskie – k. 1 – 18, zeznania świadków: <span class="anon-block">J. Ś.</span> i <span class="anon-block">B. A.</span> – k. 116 – 116v., 118). <span class="anon-block">L. P. (2)</span> od dnia 23 lipca 1969r. jest członkiem pozwanej Spółdzielni Mieszkaniowej (pismo zarządu Spółdzielni – k. 3 akt członkowskich). W dniu 5 sierpnia 1976r. pozwana Spółdzielnia przydzieliła <span class="anon-block">L. P. (1)</span> lokatorskie prawo do <span class="anon-block">lokalu mieszkalnego nr (...)</span> w <span class="anon-block">budynku nr (...)</span> przy <span class="anon-block">ul. (...)</span> w <span class="anon-block">Z.</span>. Było to mieszkanie M-5. W przydziale, jako osoby uprawnione do zamieszkiwania zostali wymienieni: żona <span class="anon-block">J. P. (1)</span> oraz troje dzieci (przydział lokalu mieszkalnego – k. 20 akt członkowskich). Wyszczególnienie żony pozwanego jako <span class="anon-block"> (...)</span> było oczywistą niedokładnością Zarządu Spółdzielni, gdyż powódka ma imię: <span class="anon-block">B. J.</span>. Używała ona jednak często imienia <span class="anon-block"> (...)</span>, stąd też niedokładność w decyzji o przydziale (zeznania świadka <span class="anon-block">J. Ś.</span> – k. 116). W 1982r. powódka przeszła na wcześniejszą emeryturę i wyjechała do córki do Kanady. Systematycznie przyjeżdżała jednak do <span class="anon-block">Z.</span> i mieszkała wówczas w lokalu mieszkalnym przy <span class="anon-block">ul. (...)</span>.</p>
      <p>W dniu 20 października 1989r. <span class="anon-block">L. P. (2)</span> złożył do Zarządu pozwanej Spółdzielni wniosek o przekształcenie prawa do zajmowanego lokalu z lokatorskiego na własnościowe. Oświadczenie w tym przedmiocie złożyła również <span class="anon-block">B. P.</span>, upoważniając męża <span class="anon-block">L. P. (1)</span> do załatwiania formalności związanych z tym przekształceniem (dokumenty w aktach członkowskich – k. 23 – 26). Przekształcenie prawa do lokalu z lokatorskiego na własnościowe nastąpiło w dniu 29 grudnia 1989r. Lokal przydzielono <span class="anon-block">L. P. (1)</span>, a uprawnieni do zamieszkiwania byli także: żona i syn <span class="anon-block">J. P. (2)</span> (w stosunku do żony powielono błąd w jej imieniu – <span class="anon-block"> (...)</span> zamiast <span class="anon-block"> (...)</span>, przydział – k. 29 akt członkowskich).</p>
      <p>Sąd Wojewódzki w Zamościu wyrokiem z dnia 30 września 1991r. w sprawie sygn. akt I C 428/91 rozwiązał małżeństwo <span class="anon-block">L. P. (1)</span> i <span class="anon-block">B. P.</span> przez rozwód. Do tego dnia stosunki majątkowe między małżonkami podlegały wspólności ustawowej. Rozwiedzeni małżonkowie nie zawiadomili o tym fakcie pozwanej Spółdzielni Mieszkaniowej.</p>
      <p>Na wniosek <span class="anon-block">L. P. (1)</span> w dniu 24 maja 1993r. Wydział Ksiąg Wieczystych Sądu Rejonowego w Zamościu założył dla przedmiotowego lokalu <span class="anon-block">księgę wieczystą Kw nr (...)</span>, w której jako osobę uprawnioną do własnościowego prawa do lokalu wpisano wyłącznie <span class="anon-block">L. P. (1)</span> (dokumenty – k. 127 - 130 oraz w aktach członkowskich – k. 27 – 28).</p>
      <p>Na wniosek <span class="anon-block">L. P. (1)</span> w dniu 15 grudnia 2009r. doszło do zawarcia między pozwaną <span class="anon-block"> Spółdzielnią Mieszkaniową im. (...)</span> w <span class="anon-block">Z.</span> a <span class="anon-block">L. P. (1)</span> umowy ustanowienia odrębnej własności <span class="anon-block">lokalu nr (...)</span> w <span class="anon-block">budynku nr (...)</span> przy <span class="anon-block">ul. (...)</span> w <span class="anon-block">Z.</span> i przeniesienie własności tego lokalu wyłącznie na rzecz <span class="anon-block">L. P. (1)</span> (wypis aktu notarialnego Rep. A <span class="anon-block">(...)</span> – k. 74 – 78). W 2010r. gdy powódka ponownie przyjechała do Polski, <span class="anon-block">L. P. (2)</span> wypędził ją z tego mieszkania twierdząc, że stanowi ono tylko jego własność. Od tego czasu powódka zatrzymywała się u koleżanki <span class="anon-block">J. Ś.</span>, a później w budynku po starym młynie na działce w okolicach <span class="anon-block">Z.</span>.</p>
      <p>W 2011r. pozwany podjął działania w kierunku wymeldowania powódki z przedmiotowego lokalu mieszkalnego bez jej zgody (decyzja Prezydenta Miasta <span class="anon-block">Z.</span> – k. 190 – 191).</p>
      <p>Powyższy stan faktyczny Sąd ustalił w oparciu o dokumenty złożone do akt sprawy oraz sprawy związkowej I C 534/12, w szczególności znajdujące się w tamtej sprawie akta członkowskie <span class="anon-block">L. P. (1)</span> w pozwanej Spółdzielni, zeznania wszystkich świadków i zeznania stron. Wszystkie te dowody są wiarygodne i przedstawiają ciąg zdarzeń istotnych dla rozstrzygnięcia sprawy.</p>
      <p>
<strong>
<!-- -->
<em>
<!-- -->Sąd Okręgowy zważył, co następuje: </em>
</strong>
</p>
      <p>Wspólność praw małżonków do mieszkania spółdzielczego jest zależna nie tylko od unormowań <a href="http://isap.sejm.gov.pl/DetailsServlet?id=WDU19640090059" title="Ustawa z dnia 25 lutego 1964 r. - Kodeks rodzinny i opiekuńczy - Dz. U. z 1964 r. Nr 9, poz. 59 ()">Kodeksu rodzinnego i opiekuńczego</a>. Na charakter tych praw wpływają także regulacje zawarte w ustawach szczególnych dotyczących spółdzielni mieszkaniowych.</p>
      <p>Należy mieć na względzie, że małżeńska wspólność prawa do lokalu mieszkalnego w różnych okresach była przez ustawodawcę ukształtowana jako element majątkowego ustroju małżeńskiego albo jako wspólność pozaustrojowa (niezależna od woli małżonków i od ustroju majątkowego, w jakim pozostają).</p>
      <p>W pierwszym przypadku, jeżeli między małżonkami istnieje wspólność majątkowa prawo do mieszkania stanowi składnik majątku wspólnego, jest to wspólność łączna. W czasie trwania tej wspólności żaden z małżonków nie może rozporządzać, ani zobowiązywać się do rozporządzenia udziałem, który w razie ustania wspólności przypadnie mu w majątku wspólnym lub w poszczególnych składnikach tego majątku (<a href="http://isap.sejm.gov.pl/DetailsServlet?id=WDU19640090059" title="Ustawa z dnia 25 lutego 1964 r. - Kodeks rodzinny i opiekuńczy - Dz. U. z 1964 r. Nr 9, poz. 59 (art. 35)">art. 35 k.r.o.</a>, inaczej wygląda sytuacja, gdy między małżonkami jest ustrój rozdzielności majątkowej).</p>
      <p>W drugim przypadku jeżeli wspólność prawa do mieszkania jest ukształtowana jako wspólność pozaustrojowa, prawo to nabyte w czasie małżeństwa w celu zaspokojenia potrzeb mieszkaniowych rodziny, staje się przedmiotem obligatoryjnej wspólności łącznej opartej bezpośrednio na stosunku małżeństwa. Taka wspólność obligatoryjna i przymusowa nie jest elementem małżeńskiego ustroju majątkowego.</p>
      <p>Zarówno w ustroju wspólności majątkowej małżeńskiej, jak też w ustroju rozdzielności majątkowej prawo to jest zawsze przedmiotem wspólności łącznej (szerzej zob. E. Koszel, <em>
<!-- -->Prawa rodziny do mieszkania spółdzielczego,</em> LexisNexis 2012, s. 158 – 161).</p>
      <p>W spółdzielczości mieszkaniowej już pod rządem <a href="http://isap.sejm.gov.pl/DetailsServlet?id=WDU19610120061" title="Ustawa z dnia 17 lutego 1961 r. o spółdzielniach i ich związkach - Dz. U. z 1961 r. Nr 12, poz. 61 ()">ustawy z dnia 17 lutego 1961r. o spółdzielniach i ich związkach</a> (Dz. U. Nr 12, poz. 61) Sąd Najwyższy przyjął, że zarówno lokatorskie, jak też własnościowe prawo do lokalu mieszkalnego przydzielone w trakcie trwania małżeństwa w sytuacji, gdy małżonków łączył ustrój wspólności majątkowej, należało do ich majątku wspólnego, choćby wkład mieszkaniowy bądź budowlany pochodził (w całości lub części) z majątku odrębnego jednego lub obojga małżonków (zob. uchwała pełnego składu Izby Cywilnej SN z 30 listopada 1974r., III CZP 1/74, OSNCP 1975, nr 3, poz. 37).</p>
      <p>W tym stanie prawnym nastąpiło przydzielenie lokatorskiego prawa do przedmiotowego lokalu mieszkalnego <span class="anon-block">L. P. (1)</span>, a więc już tak ukształtowane prawo było wspólnym prawem małżonków <span class="anon-block">P.</span>, gdyż pozostawali oni w ustroju wspólności majątkowej małżeńskiej.</p>
      <p>Tym bardziej po wejściu w życie <a href="http://isap.sejm.gov.pl/DetailsServlet?id=WDU19820300210" title="Ustawa z dnia 16 września 1982 r. - Prawo spółdzielcze - Dz. U. z 1982 r. Nr 30, poz. 210 ()">ustawy z dnia 16 września 1982r. – Prawo Spółdzielcze</a> pozaustrojową, przymusową wspólność spółdzielczych praw do lokali mieszkalnych normował art. 215 § 2 i 3 tej ustawy. Zgodnie z tym przepisem spółdzielcze prawo do lokalu przydzielonego obojgu małżonkom lub jednemu z nich w czasie trwania małżeństwa dla zaspokojenia potrzeb mieszkaniowych rodziny należy wspólnie do obojga małżonków bez względu na istniejące między nimi stosunki majątkowe. Istotnym jest, że nawet ustanie wspólności majątkowej w czasie trwania małżeństwa nie pociągało za sobą ustania wspólności spółdzielczego prawa do lokalu.</p>
      <p>W takich warunkach na gruncie art. 215 pr. spółdzielczego nastąpiło przekształcenie na rzecz małżonków <span class="anon-block">P.</span> lokatorskiego prawa do lokalu na własnościowe prawo do lokalu. O przynależności prawa do obojga małżonków decydują przesłanki materialnoprawne nabycia tego prawa, a nie formalna okoliczność, który z nich jest stroną stosunku prawnego, na podstawie którego doszło do nabycia prawa. Jest więc bez znaczenia czy w tytule tego nabycia są uwidocznieni oboje małżonkowie czy tylko jedno z nich (zob. M. Gersdorf, J. Ignatowicz – <em>
<!-- -->Prawo spółdzielcze. Komentarz</em>, W-wa 1985, s. 391 – 392). Przekształcenie prawa lokatorskiego i ukształtowanie go jako własnościowe prawo do <span class="anon-block">lokalu nr (...)</span>, w <span class="anon-block">budynku nr (...)</span> przy <span class="anon-block">ul. (...)</span> nastąpiło w czasie trwania małżeństwa <span class="anon-block">L. P. (1)</span> z powódką, w warunkach wspólności majątkowej małżeńskiej i dla zaspokojenia potrzeb rodziny. W przydziale ujęta jest zarówno żona <span class="anon-block">L. P. (1)</span> (którą bezspornie była w tamtym czasie powódka), jak też syn stron. Powódka aktywnie uczestniczyła w załatwianiu formalności związanych z przekształceniem prawa na własnościowe, przyjeżdżała do Polski i mieszkała w tym lokalu (innego nie miała).</p>
      <p>Po orzeczeniu rozwodu własnościowe prawo do lokalu, które uprzednio przysługiwało małżonkom <span class="anon-block">P.</span> jako wspólność łączna przekształciło się w prawo wspólne w częściach ułamkowych.</p>
      <p>Bez znaczenia jest obecnie możliwość podjęcia przez Spółdzielnię Mieszkaniową w tamtym czasie uchwały o wygaśnięciu prawa do lokalu wobec niezawiadomienia jej o rozwiązaniu małżeństwa <span class="anon-block">P.</span> przez rozwód stosownie do art. 216 pr. spółdz. Przepis ten został bowiem uznany za niezgodny z <a href="http://isap.sejm.gov.pl/DetailsServlet?id=WDU19970780483" title="Konstytucja Rzeczypospolitej Polskiej z dnia 2 kwietnia 1997 r. - Dz. U. z 1997 r. Nr 78, poz. 483 ()">Konstytucją</a> wyrokiem Trybunału Konstytucyjnego z 29 czerwca 2001r., SK 15/00 (OTK ZU 2001, nr 4, poz. 85). Trybunał Konstytucyjny podniósł, że przewidziana w art. 216 pr. spółdz. możliwość pozbawienia własnościowego spółdzielczego prawa do lokalu jest sprzeczna z zasadami rządzącymi w polskim systemie prawnym stosunkami majątkowo – małżeńskimi, które nie znają obowiązku małżonków dokonywania podziału majątku pod rygorem jego utraty.</p>
      <p>Przyczyną takiej konstrukcji prawnej było przestrzeganie reguły, że wyjątek od zasady jednopodmiotowości dotyczy tylko małżonków, a nawet przejściowe odstępstwo od tej zasady wymaga ograniczenia w czasie.</p>
      <p>Należy dodać, że tym samym wyrokiem z 29 czerwca 2001r., SK 15/00 Trybunał Konstytucyjny uznał za niezgodny z <a href="http://isap.sejm.gov.pl/DetailsServlet?id=WDU19970780483" title="Konstytucja Rzeczypospolitej Polskiej z dnia 2 kwietnia 1997 r. - Dz. U. z 1997 r. Nr 78, poz. 483 ()">Konstytucją</a> także przepis art. 215 § 1 pr. spółdz., który wyrażał zasadę jednopodmiotowości spółdzielczego własnościowego prawa do lokalu mieszkalnego. Po tym czasie, wobec możliwej wielopodmiotowości spółdzielczego własnościowego prawa do lokalu (nadto braku związania tego prawa z członkostwem spółdzielni), małżonkowie po orzeczeniu rozwodu nie muszą podejmować w stosunku do spółdzielni żadnych czynności zachowawczych.</p>
      <p>Bezspornie powódka i pozwany <span class="anon-block">L. P. (2)</span> nie dokonali podziału majątku wspólnego.</p>
      <p>Jeżeli w dniu 15 grudnia 2009r. doszło do zawarcia umowy ustanowienia odrębnej własności <span class="anon-block">lokalu nr (...)</span>, w budynku pozwanej <span class="anon-block"> Spółdzielni Mieszkaniowej nr (...)</span> i przeniesienia własności tego lokalu tylko na rzecz <span class="anon-block">L. P. (1)</span>, nastąpiło to z ewidentnym naruszeniem prawa powódki <span class="anon-block">B. P.</span>, dlatego należy uznać, że ma ona interes prawny w wytoczeniu powództwa o ustalenie na mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 189)">art. 189 k.p.c.</a>
</p>
      <p>Odrębna własność lokalu od początku wykreowania tego prawa <a href="http://isap.sejm.gov.pl/DetailsServlet?id=WDU20010040027" title="Ustawa z dnia 15 grudnia 2000 r. o spółdzielniach mieszkaniowych - Dz. U. z 2001 r. Nr 4, poz. 27 ()">ustawą z dnia 15 grudnia 2000r. o spółdzielniach mieszkaniowych</a> (tekst jedn. Dz. U. z 2003r., Nr 119, poz. 1116 ze zm.) może należeć do kilku osób (zasada wielopodmiotowości) i prawo to zasadniczo nie jest związane z członkostwem spółdzielni, podobnie jak istniejące już własnościowe prawo do lokalu (zob. wyrok Trybunału Konstytucyjnego z dnia 30 marca 2004r., K 32/03 (<span class="anon-block"> (...) – A (...)</span> 2004, nr 3, poz. 22 oraz <span class="anon-block">E. K.</span> <em>
<!-- -->Uchylenie zasady jednopodmiotowości spółdzielczego własnościowego prawa do lokalu</em>, Rej. 2002, nr 6, s. 88 – 90).</p>
      <p>Umowa ustanowienia odrębnej własności lokalu i przeniesienia jej własności powinna więc dotyczyć nie tylko pozwanego <span class="anon-block">L. P. (1)</span>, ale także powódki, która jest współuprawnioną z tytułu własnościowego prawa do lokalu. Zaskarżona umowa uniemożliwia powódce realizację jej prawa wynikającego z art. 17<sup>
<!-- -->14</sup> u.s.m. i jako sprzeczna z ustawą jest nieważna – <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 58;art. 58 § 1)">art. 58 § 1 k.c.</a>
</p>
      <p>Nieważność czynności prawnej następuje ex tunc, z mocy prawa.</p>
      <p>W trybie powództwa o ustalenie, o którym mowa w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 189)">art. 189 k.p.c.</a> możliwe jest stwierdzenie bezwzględnej nieważności umowy, zwłaszcza na podstawie <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 58;art. 58 § 1;art. 58 § 2)">art. 58 § 1 i 2 k.c.</a> (zob. wyrok S.A. w Łodzi z 31.08.2012r., I ACa 582/12, LEX nr 1237044; wyrok S.A. w Poznaniu z 8.02.2012r., I ACa 1154/11, LEX nr 1133335; wyrok S.A. w Szczecinie z 18.03.2013r., I ACa 822/12, LEX nr 1344220).</p>
      <p>Z tych względów na mocy powołanych przepisów Sąd Okręgowy orzekł, jak w sentencji.</p>
      <p>Orzeczenie o kosztach procesu ma podstawę prawną w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 102)">art. 102 k.p.c.</a>
</p>
      <p>Powódka po orzeczeniu rozwodu nie podjęła inicjatywy w kierunku uregulowania spraw majątkowych, dlatego Sąd odstąpił od ogólnej zasady obciążenia kosztami procesu stosownie do wyniku sprawy.</p>
    </div>