<div>
      <h2>POSTANOWIENIE</h2>
      <p>Dnia 18 czerwca 2013 r.</p>
      <p>Sąd Apelacyjny w Poznaniu, Wydział I Cywilny</p>
      <p>w składzie następującym:</p>
      <p>Przewodniczący: SSA Bogdan Wysocki (spr.)</p>
      <p>Sędziowie:  SA Hanna Małaniuk</p>
      <p>SA Mariola Głowacka</p>
      <p>po rozpoznaniu w dniu 18 czerwca 2013 r. w Poznaniu</p>
      <p>na posiedzeniu niejawnym</p>
      <p>sprawy z powództwa <strong>
<!-- -->
<span class="anon-block">K. Z.</span>
</strong>
</p>
      <p>przeciwko <strong>
<!-- -->
<span class="anon-block">E. K.</span>
</strong>
</p>
      <p>o uznanie za bezskuteczne oświadczenie woli</p>
      <p>w przedmiocie wniosku o zabezpieczenie roszczenia</p>
      <p>na skutek zażalenia pozwanej</p>
      <p>na postanowienie Sądu Okręgowego w Poznaniu</p>
      <p>z dnia 18 marca 2013 r., sygn. akt XII C 2088/11</p>
      <p>postanawia:</p>
      
        
        <p>1. 
        <strong>
<!-- -->oddalić zażalenie, </strong>
</p>
      
      
        
        <p>2. 
        <strong>
<!-- -->rozstrzygnięcie o kosztach postępowania zażaleniowego pozostawić orzeczeniu kończącemu postępowanie w sprawie. </strong>
</p>
      
      
      <p>SSA B. Wysocki   SSA H. Małaniuk  SSA M. Głowacka
  </p>
    </div>
    <div>
      <h2>UZASADNIENIE</h2>
      <p>Zaskarżonym postanowieniem Sąd Okręgowy udzielił zabezpieczenia roszczenia powódki o uznanie za bezskuteczne w stosunku do niej oświadczenia procesowego <span class="anon-block">D. K.</span> na podstawie którego <span class="anon-block">E. K.</span> została przyznana na wyłączną własność zabudowana nieruchomość gruntowa położona w <span class="anon-block">S.</span> <span class="anon-block">ul. (...)</span>, <span class="anon-block">działka (...)</span> poprzez wpis hipoteki przymusowej w kwocie 146.417 w dziale IV <span class="anon-block">księgi wieczystej nr (...)</span> prowadzonej przez Sąd Rejonowy Poznań-Stare Miasto w Poznaniu.</p>
      <p>W uzasadnieniu orzeczenia wskazał, że powódka wniosła o uznanie za bezskuteczne przeciwko niej oświadczenia procesowego <span class="anon-block">D. K.</span>, w którym aprobował wniosek żony <span class="anon-block">E. K.</span> o wydanie prawomocnego postanowienia Sądu Rejonowego Poznań-Stare Miasto w Poznaniu z dnia 1 czerwca 2011 r. na podstawie którego <span class="anon-block">E. K.</span> została przyznana na wyłączną własność zabudowana nieruchomość gruntowa położona w <span class="anon-block">S.</span> <span class="anon-block">ul. (...)</span>. W ocenie powódki podział został dokonany z pokrzywdzeniem jej jako wierzyciela <span class="anon-block">D. K.</span>. Powódka wskazała, że przysługuje jej w stosunku do <span class="anon-block">D. K.</span> wierzytelność w wysokości 71.500 zł z ustawowymi odsetkami od dnia 31 grudnia 2003 r. do dnia zapłaty oraz kosztami procesu w kwocie 4.890 zł ustalona wyrokiem Sądu Okręgowego w Poznaniu z 30 marca 2005 r. oraz kosztami postępowania egzekucyjnego. Alternatywnie wniosła o uznanie za bezskuteczne w stosunku do powódki prawomocnego postanowienia Sądu Rejonowego Poznań – Stare Miasto w Poznaniu z dnia 1 czerwca 2011 r. Jako wartość przedmiotu sporu powódka podała kwotę 146.417 zł, na którą składają się: należność główna 71.5000 zł, odsetki ustawowe od dnia 31 grudnia 2003 r. do dnia wniesienia pozwu w kwocie 69.126,79 zł, koszty procesu w kwocie 4.890 zł, koszty adwokackie w postępowaniu egzekucyjnym w kwocie 900 zł.</p>
      <p>Przed wytoczeniem powództwa powódka uzyskała zabezpieczenie roszczenia poprzez ustanowienie zakazu zbywania udziału w nieruchomości wynoszącego ½, a to na mocy postanowienia Sądu Okręgowego w Poznaniu z dnia 20 października 2011 r. w sprawie XII Co 155/11.</p>
      <p>Pismem z dnia 7 marca 2013 r. powódka wniosła o dodatkowe zabezpieczenie powództwa poprzez ustanowienie hipoteki przymusowej w kwocie 147.417 zł na nieruchomości będącej własnością pozwanej. W uzasadnieniu wskazała, że dotychczasowy sposób zabezpieczenia nie jest wystarczający, gdyż istnieje uzasadniona obawa, że pozwana obciąży nieruchomość, co uniemożliwi powódce skuteczne dochodzenie roszczeń.</p>
      <p>W ocenie Sądu Okręgowego powódka uprawdopodobniła, że roszczenie jej przysługuje i ma interes prawny w uzyskaniu zabezpieczenia. Okoliczności, które lęgły u podstaw postanowienia z dnia 20 października 2011 r. pozostają niezmienne. Powódka uprawdopodobniła także interes prawny w uzyskaniu dodatkowego zabezpieczenia w postaci wpisu hipoteki w księdze wieczystej prowadzonej dla nieruchomości będącej własnością pozwanej argumentując, że dotychczasowy sposób zabezpieczenia okaże się niewystarczający, gdyby pozwana zamierzała swoją nieruchomość obciążyć hipoteką.</p>
      <p>Wobec tego, że nieruchomość pozwanej jest już wielokrotnie obciążona hipoteką istnieje prawdopodobieństwo, że pozwana może obciążyć nieruchomość w dalszym zakresie, co uniemożliwi powódce dochodzenie roszczeń w stosunku do niej. Nadto nieruchomość jest obciążona hipotekami umownymi na znaczne sumy, w związku z czym w przypadku ewentualnej egzekucji, brak zabezpieczenia może pozbawić powódkę faktycznego zaspokojenia ewentualnej należności, z uwagi na obowiązującą kolejność zaspokojenia wierzycieli hipotecznych przed wierzycielami osobistymi nie objętymi zakresem <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 1025;art. 1025 § 1;art. 1025 § 1 pkt. 1;art. 1025 § 1 pkt. 2;art. 1025 § 1 pkt. 3;art. 1025 § 1 pkt. 4)">art. 1025 § 1 pkt 1-4 k.p.c.</a>
</p>
      
      <p>
<strong>
<!-- -->Zażalenie na to postanowienie złożyła pozwana, zaskarżyła je w całości.</strong> Pozwana wniosła o zmianę zaskarżonego postanowienia i oddalenie wniosku z dnia 5 marca 2013 r. oraz o zasądzenie od powódki na jej rzecz zwrotu kosztów postępowania zażaleniowego. W uzasadnieniu zażalenia pozwana wskazała, że roszczenie ze skargi paulińskiej (<a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 527;art. 527 § 1)">art. 527 § 1 k.c.</a>) jest roszczeniem niepieniężnym, którego istotą jest żądanie uznania za bezskuteczną wobec wierzyciela rozporządzonej czynności prawnej dłużnika, dokonanej z pokrzywdzeniem wierzyciela. Hipoteka zaś w świetle <a href="http://isap.sejm.gov.pl/DetailsServlet?id=WDU19820190147" title="Ustawa z dnia 6 lipca 1982 r. o księgach wieczystych i hipotece - Dz. U. z 1982 r. Nr 19, poz. 147 (art. 68)">art. 68 ustawy o księgach wieczystych i hipotece</a> może zabezpieczać jedynie wierzytelności pieniężne. Zatem niepieniężne roszczenie powódki nie może być zabezpieczone poprzez ustanowienie hipoteki przymusowej.</p>
      
      <p>Powódka wniosła o oddalenie zażalenia oraz o zasądzenie od pozwanej na jej rzecz kosztów postępowania zażaleniowego.</p>
      
      <p>
<strong>
<!-- -->Sąd Apelacyjny zważył, co następuje</strong>.</p>
      <p>Zażalenie nie zasługiwało na uwzględnienie.</p>
      <p>Dla udzielenia zabezpieczenia wymagane jest uprawdopodobnienie roszczenia i interesu prawnego.</p>
      <p>Pozwana w zażaleniu nie kwestionowała, że powódka w sposób wystarczający uprawdopodobniła zarówno roszczenie, jak i że posiada interes prawny w udzieleniu zabezpieczenia. Żaląca podnosiła jedynie, że sposób zabezpieczenia wskazany we wniosku o udzielenie zabezpieczenia oraz przyjęty przez sąd jako uzasadniony, nie przystaje do dochodzonego roszczenia, które nie może być zabezpieczone poprzez ustanowienie hipoteki przymusowej.</p>
      <p>W ocenie Sądu odwoławczego twierdzenia żalącej w zakresie niedopuszczalności ustanowienia hipoteki przymusowej w celu zabezpieczenia powództwa ze skargi paulińskiej nie zasługiwały na uwzględnienie.</p>
      <p>Oczywiste jest, że roszczenie ze skargi paulińskiej nie jest wierzytelnością <em>
<!-- -->sensu stricte, </em>lecz prawem ściśle z wierzytelnością związanym. Ma ono natomiast umożliwić wierzycielowi realizację jego prawa podmiotowego, którym jest przysługującą mu wierzytelność (zob. wyrok Sądu Najwyższego dnia 11 grudnia 2009 r., V CSK 184/09, OSNC – ZD 2010/3/86).</p>
      <p>Stąd też zabezpieczenie tego roszczenia poprzez ustanowienie hipoteki przymusowej mieści się w ramach dyspozycji przepisów <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 755;art. 755 § 1;art. 755 § 1 zd. 1)">art. 755 § 1 zd. 1 kpc</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 747;art. 747 pkt. 2)">art. 747 pkt 2 kpc</a>, o ile tylko, jak w rozpoznawanej sprawie, <strong>
<!-- -->wierzyciel żąda ochrony wierzytelności pieniężnej. </strong>
</p>
      <p>W takiej sytuacji nie można byłoby mówić o naruszeniu przepisu <a href="http://isap.sejm.gov.pl/DetailsServlet?id=WDU19820190147" title="Ustawa z dnia 6 lipca 1982 r. o księgach wieczystych i hipotece - Dz. U. z 1982 r. Nr 19, poz. 147 (art. 68;art. 68 ust. 1)">art. 68 ust. 1 ustawy o księgach wieczystych i hipotece</a>.</p>
      <p>Za zasadnością i dopuszczalnością zabezpieczenia roszczenia powódki w żądany sposób przemawia również treść norm <a href="http://isap.sejm.gov.pl/DetailsServlet?id=WDU19820190147" title="Ustawa z dnia 6 lipca 1982 r. o księgach wieczystych i hipotece - Dz. U. z 1982 r. Nr 19, poz. 147 (art. 65;art. 65 ust. 1)">art. 65 ust 1 ustawy o księgach wieczystych i hipotece</a> i <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 532)">art. 532 k.c.</a>, których konstrukcja i cele są zbieżne.</p>
      <p>Treść ostatnio wymienionego przepisu wskazuje, że uwzględnienie skargi paulińskiej stawia osobę trzecią, uzyskującą korzyść majątkową z pokrzywdzeniem wierzycieli, w sytuacji, w zakresie odpowiedzialności z przedmiotów majątkowych, które wyszły z majątku dłużnika, w zasadzie identycznej, jak sam dłużnik.</p>
      <p>Nie ma w tej sytuacji dających się racjonalnie uzasadnić przeszkód, które sprzeciwiałyby się stosowaniu dla ochrony tego roszczenia zabezpieczenia w postaci hipoteki przymusowej na nieruchomości, która stanowiła przedmiot skarżonej skargą paulińską czynności.</p>
      <p>Dodać można, że taki sposób zabezpieczenia jest mniej dotkliwy dla pozwanej, niż zakaz sprzedaży lub obciążenia nieruchomości, bowiem nie ogranicza jej praw właścicielskich do dysponowania nieruchomością.</p>
      <p>Wobec tego Sąd Apelacyjny na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 397;art. 397 § 2)">art. 397 § 2 k.p.c.</a> oddalił zażalenie pozwanej jako nieuzasadnione.</p>
      <p>O kosztach postępowania zażaleniowego orzeczono na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 745;art. 745 § 1)">art. 745 § 1 k.p.c.</a>
</p>
      
      <p>SSA B. Wysocki   SSA H. Małaniuk  SSA M. Głowacka
  </p>
    </div>