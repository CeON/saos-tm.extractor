<p>Sygn.akt. IACz 371/13</p>
    <div>
<h2>POSTANOWIENIE</h2>
<p>Dnia 6 marca 2013 r.</p>
<p>Sąd Apelacyjny w Poznaniu Wydział I Cywilny</p>
<p>w następującym składzie:</p>
<p>Przewodniczący SSA Bogdan Wysocki</p>
<p>Sędziowie: SA Jan Futro (spr.), SA Hanna Małaniuk
  </p>
<p>po rozpoznaniu w dniu 6 marca 2013 r. na posiedzeniu niejawnym</p>
<p>sprawy z powództwa <span class="anon-block">E. M.</span>
</p>
<p>przeciwko <span class="anon-block">Z. M.</span>
</p>
<p>o rozwód</p>
<p>na skutek zażalenia pozwanego</p>
<p>na postanowienie zawarte w wyroku Sądu Okręgowego w Poznaniu z</p>
<p>dnia 18 października 2012 r.</p>
<p>sygn. akt XIV C 201/11</p>
<p>oddala zażalenie</p>
<p>
    Hanna Małaniuk   Bogdan Wysocki  Jan Futro
  </p>
<p>Zaskarżonym postanowieniem zawartym we wskazanym wyroku Sąd Okręgowy orzekając rozwiązanie małżeństwa stron z-winy pozwanego (pkt 1) zasądził od niego na rzecz powódki 977 zł tytułem zwrotu kosztów procesu (pkt 2).</p>
<p>W uzasadnieniu wskazał, że skoro orzeczono rozwód z winy pozwanego, należało uznać, że przegrał proces i w konsekwencji obciążyć go kosztami procesu, na które składają się opłata od pozwu w kwocie 600 zł i koszty zastępstwa procesowego powódki (z uwzględnieniem opłaty skarbowej) w kwocie 377 zł</p>
<p>Na postanowienie to w części, w jakiej orzeczono o kosztach procesu zażalenie wniósł pozwany domagając się jego zmiany i zwolnienia go od kosztów sądowych.</p>
<p>W uzasadnieniu wskazał, że nie ma żadnych dochodów a jedynym źródłem jego utrzymania jest zasiłek z <span class="anon-block">(...)</span>
<span class="anon-block">P.</span>.</p>
<p>
<strong>
<!-- -->Rozpoznając zażalenie Sąd Apelacyjny zważył, co następuje.</strong>
</p>
<p>Zażalenie okazało się niezasadne.</p>
<p>Instytucja kosztów procesu, chociaż ściśle wiąże się z prowadzeniem sporów cywilnych-w szerokim pojęciu tego słowa-o podłożu zawsze materialnoprawnym, jest instytucją, której kształt i zasady regulowane są przez przepisy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 ()">kodeksu postępowania cywilnego</a>, tj. przez przepisy procesowe. Najogólniej rzecz ujmując,</p>
<p>koszty procesu to nakłady pieniężne ponoszone przez stronę w związku z tokiem postępowania sądowego.</p>
<p>Zgodnie z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98;art. 98 § 1)">art. 98 § 1 k.p.c.</a> strona, która przegrała sprawę cywilną ma obowiązek zwrotu przeciwnikowi kosztów obrony, tj. tych, które są niezbędne do celowego dochodzenia praw i celowej obrony. Kwestię czy i w jakim zakresie strona przegrała sprawę ocenia się według tego czy żądania strony zostały w całości lub w części uwzględnione. W niniejszym procesie żądania powódki zostały w pełni uwzględnione mimo, że pozwany domagał się rozwodu z jej winy. Niewątpliwie zatem to pozwany przegrał proces.</p>
<p>Zwrot kosztów procesu następuje na żądanie strony wygrywającej. Do kosztów tych zalicza się <em>
<!-- -->inter aha </em>koszty sądowe (§ 2) oraz koszty zastępstwa procesowego (§ 3). W niniejszej sprawie koszty te poniesione przez powódkę wyniosły 977 zł.</p>
<p>Warto w tym miejscu zaznaczyć, że zgodnie z zaleceniem nr R (81) 7 dotyczącym środków ułatwiających dostęp do wymiaru sprawiedliwości, przyjętym przez Komitet Ministrów w dniu 14 maja 1981 r., powinno być zasadą, że - z wyjątkiem szczególnych okoliczności - strona wygrywająca otrzymuje od strony przegrywającej zwrot sum rozsądnie wydatkowanych na koszty postępowania i honoraria adwokackie (cyt. za Standardy Prawne Rady Europy. Zalecenia, Tom IV, Sądownictwo, Warszawa 1998, s. 215).</p>Uzasadnia to pogląd, że przewidziane w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 102)">art. 102 k.p.c</a>, odstępstwo od tej zasady może mieć miejsce tylko w sytuacjach wyjątkowych. Jak zresztą wprost wynika z treści powołanego przepisu w wypadkach „szczególnie uzasadnionych" sąd może zasądzić od strony przegrywającej tylko część kosztów albo nie obciążać jej w ogóle kosztami. Zastosowanie tego przepisu wymaga w każdym przypadku ustalenia, że istnieje taka szczególna (wyjątkowa) podstawa uzasadniająca odstąpienie od reguły określonej w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98;art. 98 § 1)">art. 98 § 1 k.p.c.</a> Nie może, taką wyłączną podstawą być trudna sytuacja majątkowa strony zobowiązanej do zwrotu kosztów stronie przeciwnej. Przeciwko takiemu poglądowi przemawia też treść <a href="http://isap.sejm.gov.pl/DetailsServlet?id=WDU20051671398" title="Ustawa z dnia 28 lipca 2005 r. o kosztach sądowych w sprawach cywilnych - Dz. U. z 2005 r. Nr 167, poz. 1398 (art. 108)">art. 108 ustawy z dnia 28 lipca 2005 r. o kosztach sądowych w sprawach cywilnych</a> (tj. Dz. U. z 2010 r. nr 90 poz.594 ze zm.) zgodnie z którym zwolnienie od kosztów sądowych nie zwalnia strony od obowiązku zwrotu kosztów procesu przeciwnikowi.<p>
    Hanna Małaniuk   Bogdan Wysocki  Jan Futro
  </p>
</div>