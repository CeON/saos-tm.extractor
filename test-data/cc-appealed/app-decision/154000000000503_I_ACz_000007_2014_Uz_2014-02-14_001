<p>
<strong>
<!-- -->Sygn. akt I ACz 7/14</strong>
</p>
    
    <div>
      <h2>POSTANOWIENIE</h2>
      <p> Dnia 14 lutego 2014r.</p>
      
      <p>Sąd Apelacyjny w Rzeszowie- Wydział I Cywilny, w składzie:</p>
      <p>Przewodniczący: <strong>
<!-- -->SSA Marek Klimczak (spr.)</strong>
</p>
      <p>Sędziowie: <strong>
<!-- -->SA Kazimierz Rusin</strong>
</p>
      <p>
<strong>
<!-- --> SA Dariusz Mazurek</strong>
</p>
      
      <p>po rozpoznaniu w dniu 14 lutego 2014 r. na posiedzeniu niejawnym,</p>
      <p>sprawy z powództwa <strong>
<!-- -->
<span class="anon-block"> (...) Sp. z o.o.</span> w <span class="anon-block">W.</span>
</strong>
</p>
      <p>przeciwko<strong>
<!-- --> <span class="anon-block"> (...) Sp. z o.o.</span> w <span class="anon-block">R.</span>
</strong>
</p>
      <p>o zapłatę</p>
      <p>na skutek zażalenia pozwanego</p>
      <p>na postanowienie Sądu Okręgowego w Rzeszowie</p>
      <p>z dnia 2 grudnia 2013 r., sygn. akt VI Gc 225/13</p>
      
      <p>
        <strong>
<!-- -->postanawia:</strong>
</p>
      
      
        
        <p>I. 
        <strong>
<!-- -->z m i e n i ć</strong> zaskarżone postanowienie, w ten sposób, że zasądza od powoda <span class="anon-block"> (...) Spółka z o.o.</span> w <span class="anon-block">W.</span> na rzecz pozwanego <span class="anon-block"> (...) Spółka z o.o.</span> w <span class="anon-block">R.</span> kwotę 7 200 zł (siedem tysięcy dwieście złotych) tytułem zwrotu kosztów zastępstwa procesowego,</p>
      
      
        
        <p>II. 
        <strong>
<!-- -->z a s ą d z i ć</strong> od powoda <span class="anon-block"> (...) Spółka z o.o.</span> w <span class="anon-block">W.</span> na rzecz pozwanego <span class="anon-block"> (...) Spółka z o.o.</span> w <span class="anon-block">R.</span> kwotę 672 zł (sześćset siedemdziesiąt dwa złote) tytułem zwrotu kosztów postępowania zażaleniowego.</p>
      
    </div>
    <div>
      <h2>UZASADNIENIE</h2>
      <p>Postanowieniem z dnia 31 lipca 2013 r. Sąd Okręgowy w Rzeszowie umorzył postępowanie w sprawie z powództwa <span class="anon-block"> (...) Spółka z o.o.</span> w <span class="anon-block">W.</span>.</p>
      <p>Uzasadniając powyższe rozstrzygnięcie Sąd Rejonowy mając na uwadze przepis <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 505(37))">art. 505<sup>
<!-- --> 37</sup> k.p.c.</a> wskazał, że powód nie uzupełnił braków formalnych pozwu złożonego w elektronicznym postępowaniu upominawczym.</p>
      <p>Pozwany pismem z dnia 6 sierpnia 2013r. złożył wniosek o przyznanie kosztów procesu wg norm przepisanych w związku z oświadczeniem powoda o cofnięciu pozwu.</p>
      <p>Postanowieniem z dnia 2 grudnia 2013r. Sąd Okręgowy w Rzeszowie oddalił wniosek pozwanego o przyznanie kosztów postępowania, wskazując, iż umorzenie postępowania na skutek nieusunięcia braków formalnych pozwu, nie daje podstawy do zasądzenia od powoda na rzecz pozwanego kosztów procesu. Sąd Okręgowy wskazał również, iż w sprawie nigdy nie doszło do doręczenia pozwanemu odpisu pozwu.</p>
      <p>Zażalenie na powyższe postanowienie złożył pozwany, zaskarżając je w całości. Skarżący orzeczeniu temu zarzucił naruszenie przepisów postępowania, które miały istotny wpływ na rozstrzygnięcie. Pozwany wskazał, iż błędne jest stanowisko Sądu Okręgowego, iż w przedmiotowej sprawie brak jest podstawy prawnej do zasądzenia na rzecz pozwanego kosztów zastępstwa procesowego oraz, że umorzenie postępowania wskutek nieuzupełnienia braków formalnych pozwu wniesionego w elektronicznym postępowaniu upominawczym nie jest równoznaczne z przegraniem procesu.</p>
      <p>Wskazując na powyższy zarzut skarżący wniósł o: zmianę zaskarżonego postanowienia poprzez zasądzenie na rzecz pozwanego kwoty 7200 zł tytułem kosztów postępowania.</p>
      <p>Skarżący podniósł, że wbrew twierdzeniom Sądu Okręgowego doszło do skutecznego doręczenia odpisu pozwu pozwanemu, a to w dniu 7 maja 2013r., a tym samym od tego dnia nastał stan zawisłości sporu pomiędzy stronami. Tym samym zgodnie z ogólną zasadą z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98)">art. 98 k.p.c.</a>, strona przegrywająca sprawę obowiązana jest zwrócić przeciwnikowi koszty niezbędne do celowego dochodzenia praw i celowej obrony. Zdaniem skarżącego zasadę tę należy również odnieść do nieuzupełnienie braków formalnych pozwu, które skutkuje umorzeniem postępowania na mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 505(37))">art. 505<sup>
<!-- --> 37</sup> k.p.c.</a>
</p>
      <p>W odpowiedzi na zażalenie powód wniósł o oddalenie zażalenia. Wskazał, iż Sąd Okręgowy prawidłowo ustalił, iż w przedmiotowej sprawie brak jest podstaw do zasądzenia na rzecz strony pozwanej kosztów zastępstwa procesowego. Powód wniósł ewentualnie o oddalenie wniosku pozwanego na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 102)">art. 102 k.p.c.</a>
</p>
      
      <p>
        <strong>
<!-- -->Sąd Apelacyjny zważył, co następuje:</strong>
</p>
      
      <p>Zażalenie pozwanego okazało się zasadne.</p>
      <p>W pierwszej kolejności Sąd Apelacyjny wskazuje, iż przepisy o elektronicznym postępowaniu upominawczym nie regulują w sposób wyczerpujący procedury rozpoznania sprawy po wniesieniu sprzeciwu od nakazu zapłaty wydanego w tym postępowaniu. Przepisy te po przekazaniu sprawy do postępowania właściwego, dla zgłaszanego roszczenia mają zastosowanie tylko w zakresie wezwania do usunięcia braków formalnych pozwu oraz jego uzupełnienia i to w sposób odpowiedni dla postępowania, w którym sprawa będzie rozpoznana. Wobec tego postępowanie po wniesieniu sprzeciwu od nakazu zapłaty wydanego w elektronicznym postępowaniu upominawczym odbywa się już na podstawie innych przepisów niż przepisy o elektronicznym postępowaniu upominawczym, z tym zastrzeżeniem, że skutkiem nieusunięcia braków pozwu jest umorzenie postępowania, a nie zwrot pozwu. Kolejno wymaga zaznaczyć, iż doręczenie stronie pozwanej odpisu pozwu wywołuje skutki procesowe i materialnoprawne. Najważniejszym skutkiem procesowym jest zawisłość sprawy i to od tej chwili strona pozwana może wdać się w spór co do istoty sprawy. Stan sprawy w toku trwa aż do momentu uprawomocnienia się orzeczenia kończącego postępowanie w sprawie, tj. wyroku albo postanowienia odrzucającego pozew lub umarzającego postępowanie, a także uprawomocnienia się postanowienia sądu stwierdzającego, że odtworzenie akt nie jest możliwe.</p>
      <p>Mając powyższe uwagi na względzie Sąd Apelacyjny zaznacza, iż w rozpatrywanej sprawie stronie pozwanej został doręczony odpisu pozwu, a więc sprawa ta była w toku. Ponadto, co istotne pozwany wnosząc sprzeciw od nakazu zapłaty z dnia 29 kwietnia 2013 r. wydanego w elektronicznym postępowaniu upominawczym wdał się w spór co do istoty sprawy domagając się oddalenia powództwa w całości oraz zażądał zasądzenia od powoda na swoją rzecz kosztów procesu, w tym wynagrodzenia pełnomocnika według norm przepisanych (k. 13). Następnie, wskutek nieusunięcia braków pozwu Sąd Okręgowy wydał postanowienie z dnia 31 lipca 2013r., którym umorzył postępowanie i wobec braku zaskarżenia tego rozstrzygnięcia, orzeczenie w tym zakresie, uprawomocniło się. Postanowienie to było orzeczeniem kończący postępowanie w instancji, a tym samym, zgodnie z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 108)">art. 108 k.p.c.</a> sąd zobligowany był do rozstrzygnięcia o kosztach procesu. Zatem, rzeczą Sądu I instancji była ocena wniosków stron w przedmiocie kosztów postępowania. Tym samym wyrażone w postanowieniu Sądu Okręgowego stanowisko, iż w niniejszej sprawie brak jest podstaw prawnych do rozstrzygnięcia o kosztach postępowania jest nietrafne.</p>
      <p>Sąd Okręgowy rozstrzygnął kwestię kosztów procesu dopiero zaskarżonym postanowieniem z dnia 2 grudnia 2013r., oddalając wniosek o przyznanie kosztów procesu stronie pozwanej.</p>
      <p>W ocenie Sądu orzekającego Sąd Okręgowy nie prawidłowo orzekł o kosztach zastępstwa procesowego należnych stronie pozwanej. W oparciu o zasadę wyrażoną w przepisie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98;art. 98 § 1)">art. 98 § 1 k.p.c.</a>, w myśl którego strona przegrywająca sprawę obowiązana jest zwrócić przeciwnikowi na jego żądanie koszty niezbędne do celowego dochodzenia praw i celowej obrony (koszty procesu). Przy tym wymaga zauważenia, iż przegrać sprawę można nie tylko w sensie merytorycznym, lecz również w sensie formalnym (w przypadku postanowienia kończącego postępowanie bez merytorycznego rozstrzygnięcia). W rozpatrywanej sprawie postępowanie zostało umorzone wskutek nieusunięcia przez stronę powodową braków pozwu, a więc jej roszczenie nie zostało uwzględnione. Tym samym to powód jest stroną przegrywającą sprawę a w związku z tym to on winien zwrócić stronie pozwanej koszty tego postępowania.</p>
      <p>Sąd obciążył tym samym powoda obowiązkiem zwrotu kosztów procesu poniesionych przez pozwanego. Wysokość tych kosztów została ustalona w myśl <a href="http://isap.sejm.gov.pl/DetailsServlet?id=WDU20021631349" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności radców prawnych oraz ponoszenia przez Skarb Państwa kosztów pomocy prawnej udzielonej przez radcę prawnego ustanowionego z urzędu - Dz. U. z 2002 r. Nr 163, poz. 1349 (§ 6;§ 6 pkt. 7)">§ 6 pkt 7 rozporządzenia Ministra Sprawiedliwości z dnia 28 września 2002 r. w sprawie opłat za czynności radców prawnych oraz ponoszenia przez Skarb Państwa kosztów pomocy prawnej udzielonej przez radcę prawnego ustanowionego z urzędu</a> (Dz.U.2013.490 j.t.).</p>
      <p>W świetle powyższych rozważań Sąd Apelacyjny na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 386)">art. 386 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 397;art. 397 § 2)">art. 397 § 2 k.p.c.</a> orzekł jak w sentencji postanowienia.</p>
      <p>O kosztach postępowania zażaleniowego Sąd orzekł w myśl <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98)">art. 98 k.p.c.</a>, obciążając nimi stronę powodową. Na koszty te złożyła się opłata od zażalenia w wysokości 72 zł oraz zwrot kosztów zastępstwa procesowego w wysokości 600 zł (<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98 § 6;art. 98 § 6 pkt. 4)">§ 6 pkt 4</a> w zw. z <a href="http://isap.sejm.gov.pl/DetailsServlet?id=WDU20021631349" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności radców prawnych oraz ponoszenia przez Skarb Państwa kosztów pomocy prawnej udzielonej przez radcę prawnego ustanowionego z urzędu - Dz. U. z 2002 r. Nr 163, poz. 1349 (§ 13)">§ 13 rozporządzenia Ministra Sprawiedliwości z dnia 28 września 2002 r. w sprawie opłat za czynności radców prawnych oraz ponoszenia przez Skarb Państwa kosztów pomocy prawnej udzielonej przez radcę prawnego ustanowionego z urzędu</a> (Dz.U.2013.490 j.t.).</p>
    </div>