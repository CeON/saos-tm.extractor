<div>
      <h2>POSTANOWIENIE</h2>
      <p>Dnia 13 czerwca 2013 roku</p>
      <p>Sąd Apelacyjny w Poznaniu – Wydział I Cywilny</p>
      <p>w składzie następującym:</p>
      <p>Przewodniczący: SSA Karol Ratajczak /spr./</p>
      <p>Sędziowie : SA Małgorzata Mazurkiewicz- Talaga</p>
      <p>SA Jacek Nowicki</p>
      <p>po rozpoznaniu w dniu 13 czerwca 2013 roku</p>
      <p>na posiedzeniu niejawnym</p>
      <p>sprawy z wniosku uprawnionego <span class="anon-block"> (...) spółki z ograniczoną odpowiedzialnością</span> z siedzibą w <span class="anon-block">P.</span>
</p>
      <p>przy uczestnictwie obowiązanego <span class="anon-block">J. F.</span>
</p>
      <p>o udzielenie zabezpieczenia</p>
      <p>na skutek zażalenia obowiązanego</p>
      <p>na postanowienie Sądu Okręgowego w Poznaniu</p>
      <p>z dnia 22 kwietnia 2013 r. sygn. akt XII Co 53/13</p>
      <p>postanawia:</p>
      <p>
<strong>
<!-- -->1.zmienić zaskarżone postanowienie i wniosek o udzielenie zabezpieczenia oddalić;</strong>
</p>
      <p>
<strong>
<!-- -->2. zasądzić od <span class="anon-block"> (...) spółki z ograniczoną odpowiedzialnością</span> na rzecz <span class="anon-block">J. F.</span> kwotę 30 zł tytułem zwrotu kosztów postępowania zażaleniowego. </strong>
</p>
      
      <p>
    M. Mazurkiewicz-Talaga    K. Ratajczak    J. Nowicki
  </p>
    </div>
    <div>
      <h2>UZASADNIENIE</h2>
      <p>Zaskarżonym postanowieniem Sąd Okręgowy w Poznaniu udzielił zabezpieczenia wnioskodawcy <span class="anon-block"> (...) spółki z o.o.</span> z siedzibą w <span class="anon-block">P.</span> o pozbawienie wykonalności tytułu wykonawczego poprzez zawieszenie postępowania egzekucyjnego prowadzonego pod sygn. KM 786/11 przez Komornika Sądowego przy Sądzie Rejonowym Poznań – Nowe Miasto i Wilda w Poznaniu <span class="anon-block">P. W.</span> na podstawie tytułu wykonawczego – aktu notarialnego z dnia 10 sierpnia 2007 roku, repertorium A nr 6595/2007 notariusz <span class="anon-block">I. N.</span>, opatrzonego klauzulą wykonalności postanowieniem Sądu Okręgowego w Poznaniu z dnia 22 lutego 2011 r., sygn. Akt II Cz 35/11 przeciw <span class="anon-block"> (...) spółce z o.o.</span>, do czasu prawomocnego rozpoznania powództwa i pozbawienie wykonalności tytułu wykonawczego wykonalności (pkt 1). Jednocześnie Sąd zobowiązał wnioskodawcę do wytoczenia powództwa o pozbawienie wykonalności tytułu wykonawczego w terminie 14 dni od doręczenia postanowienia o udzieleniu zabezpieczenia, pod rygorem upadku tegoż zabezpieczenia.</p>
      <p>W motywach rozstrzygnięcia Sąd wskazał że załączonymi do pozwu dokumentami – umową z dnia 10 sierpnia 2007 roku, oświadczeniu o potrąceniu z dnia 19 maja 2011 roku, opinią rzeczoznawcy i zawiadomieniem o wszczęciu egzekucji - na tym etapie postępowania dostatecznie uprawdopodobnił przysługujące mu roszczenie, a mianowicie, że na skutek złożonego oświadczenia o potraceniu doszło do umorzenia wierzytelności stwierdzonym tytułem wykonawczym.</p>
      <p>Sąd podkreślił, że kontynuowanie postępowania egzekucyjnego i wyegzekwowanie całej należności uniemożliwi wnioskodawcy ochronę jego praw.</p>
      
      <p>Postanowienie zażaleniem zaskarżył obowiązany <span class="anon-block">J. F.</span> wnosząc ostatecznie (k. 109) o zmianę zaskarżonego postanowienia i oddalenie wniosku o udzielenie zabezpieczenia ewentualnie o jego uchylenie i przekazanie sprawy Sądowi Okręgowemu w Poznaniu do ponownego rozpoznania.</p>
      
      <p>
<strong>
<!-- -->Sąd Apelacyjny w Poznaniu zważył, co następuje. </strong>
</p>
      
      <p>Zażalenie uznać należało za uzasadnione.</p>
      <p>Zgodnie z przepisem art. 730 § 1 k.p.c. w każdej sprawie cywilnej podlegającej rozpoznaniu przez Sąd, można żądać udzielenia zabezpieczenia. Na podstawie art. 730<sup>
<!-- -->1</sup> § 1 k.p.c., udzielenia zabezpieczenia może żądać każda strona lub uczestnik postępowania, jeżeli uprawdopodobni roszczenie oraz interes prawny w udzieleniu zabezpieczenia.</p>
      <p>Przesłankami do zabezpieczenia powództwa są zatem uprawdopodobnienie roszczenia oraz interes prawny w udzieleniu zabezpieczenia. Uprawdopodobnienie, choć nie wymaga – tak jak udowodnienie – bezsprzecznego wykazania konkretnych okoliczności za pomocą zaoferowanego przez stronę materiału dowodowego, zobowiązuje do uczynienia wiarygodnymi okoliczności, stanowiących podstawę roszczenia.</p>
      <p>Wnioskodawca - uprawniony, żądając zabezpieczenia powoływał się na złożone przez siebie <span class="anon-block">J. F.</span> oświadczenie o potrąceniu z dnia 19 maja 2011 roku, na skutek którego miała wygasnąć wierzytelność objęta tytułem wykonawczym, w oparciu o który <span class="anon-block">J. F.</span> za pośrednictwem Komornika Sądowego przy Sądzie Rejonowym Poznań Nowe Miasto i Wilda w Poznaniu <span class="anon-block">P. W.</span> prowadzi przeciwko wnioskodawcy postępowanie egzekucyjne w sprawie Km 786/2011.</p>
      <p>Jak wynika z treści powołanego pisma (k.41) potrącona została wierzytelność w kwocie 319.037,60 zł „…na którą składa się wierzytelność z tytułu bezumownego korzystania z nieruchomości w <span class="anon-block">K.</span>, gmina <span class="anon-block">C.</span>, <span class="anon-block">działka nr (...)</span> zapisane w <span class="anon-block">księdze wieczystej kW nr (...)</span> prowadzonej przez Sąd Rejonowy w Poznaniu, Wydział Ksiąg Wieczystych, szkody spowodowanej brakiem wykonania obowiązku przewidzianego w § 6 umowy notarialnej z dnia 10 sierpnia 2007 r. repertorium A 6595/2007 notariusz <span class="anon-block">I. N.</span> w <span class="anon-block">P.</span> (zobowiązanie do uporządkowania i zabrania na własny koszt z przedmiotowej nieruchomości wszelkich znajdujących się na niej materiałów budowlanych), co spowodowało obniżenie wartości nieruchomości jak i uniemożliwiło realizację zaplanowanej inwestycji….”.</p>
      <p>Skoro do potrącenia <span class="anon-block">J. F.</span> została przedstawiona tak określona wierzytelność należało rozważyć, czy we wniosku o udzielenie zabezpieczenia została ona uprawdopodobniona.</p>
      <p>W akcie notarialnym z dnia 10 sierpnia 2007 r. (k. 10-13), w którym doszło do sprzedaży nieruchomości przez <span class="anon-block">J. F.</span> na rzecz <span class="anon-block"> spółki (...)</span>, w jego § 6 przedstawiciel spółki oświadczył, że jest ona w posiadaniu objętej umową nieruchomości. We wniosku nie twierdzi nawet, że posiadanie to kiedykolwiek utraciła.</p>
      <p>Jak wynika z treści przepisów art. 224 k.c. i art. 225 k.c. wynagrodzenie za korzystanie z rzeczy należne jest właścicielowi w sytuacji, gdy inna osoba bezprawnie włada jego rzeczą. Skoro uprawniony nie twierdzi nawet, że <span class="anon-block">J. F.</span> pozbawił go władania nieruchomością, to nie może on domagać się wynagrodzenia za korzystanie z niej. Nie zachodzi też w sprawie sytuacja, aby <span class="anon-block">J. F.</span> korzystał z nieruchomości w zakresie odpowiadającym treści służebności. Gdyby wystąpiła, to teoretycznie uprawnionemu przysługiwałoby także roszczenie o wynagrodzenie, ale ograniczony zakres korzystania z nieruchomości musi mieć wpływ na określenie wymiaru należnego wynagrodzenia. (por. wyroki Sądu Najwyższego z 8 VI 2005 r. V CK 679/04 i V CK 680/04).</p>
      <p>Uprawniony wynagrodzenia za korzystanie z rzeczy upatruje w tym, że <span class="anon-block">J. F.</span>, pomimo obowiązku nałożonego na niego w § 6 umowy z dnia 10 sierpnia 2007 roku nie uporządkował nieruchomości, w szczególności nie zabrał z niej na własny koszt znajdujących się na niej materiałów budowlanych. Taka sytuacja nie uprawnia do żądania wynagrodzenia za korzystanie z rzeczy, a właścicielowi rzeczy w takiej sytuacji przysługuje roszczenie negatoryjne. Może też mu przysługiwać – przynajmniej hipotetycznie - oparte o przepis art. 471 k.c. roszczenie odszkodowawcze, oczywiście o ile wykaże, że na skutek niewykonania obowiązku umownego poniósł on szkodę.</p>
      <p>Uprawniony twierdzi, że szkodę taką poniósł i dla jej uprawdopodobnienia przedłożył opinię rzeczoznawcy, według której jego szkoda z tego tytułu 181.500 zł i równa jest ona kwocie kosztów uporządkowania i uprzątnięcia materiałów budowlanych z nieruchomości, według cen z sierpnia 2009 roku.</p>
      <p>Nie ulega wątpliwości, że uprawniony kosztów usunięcia materiałów budowlanych z nieruchomości nie poniósł, bo znajdowały się ona na niej w październiku 2011 roku, kiedy sporządzana była opinia rzeczoznawcy.</p>
      <p>Sprzedał on nieruchomość w dniu 20 sierpnia 2009 roku (k. 25-28), a w akcie notarialnym sprzedaży nieruchomości brak jest jakiejkolwiek wzmianki na temat znajdujących się na niej materiałów budowlanych. Tym samym nie ma w nim żadnego postanowienia, z którego wynikałoby, że fakt, iż one się tam znajdowały miał wpływ na cenę nieruchomości, i to wysokości wyliczonej dwa lata później przez rzeczoznawcę. Obniżenie ceny sprzedaży z tego powodu wydaje się być mało prawdopodobne, zważywszy na to, że uprawniony nabył nieruchomość od <span class="anon-block">J. F.</span> w sierpniu 2007 r. za kwotę 805.000 zł, a sprzedał ją dwa lata później za kwotę ponad dwukrotnie wyższą.</p>
      <p>W związku z powyższym nie można także uznać, aby uprawniony uprawdopodobnił powstanie u niego szkody w związku z niewykonaniem przez <span class="anon-block">J. F.</span> obowiązku uporządkowania nieruchomości i usunięcia materiałów budowlanych.</p>
      <p>Skoro uprawniony nie uprawdopodobnił, że wierzytelności wskazane w jego piśmie z dnia 19 maja 2011 roku i przedstawione do potrącenia mu w tym dniu przysługiwały, nie można uznać wiarygodności jego roszczenia. Tym samym brak jest podstawowej przesłanki do udzielenia zabezpieczenia, co skutkowało oddaleniem wniosku uprawnionego.</p>
      <p>W tym stanie rzeczy biorąc pod uwagę powyższe Sąd Apelacyjny podstawie art. 386 § 1 k.p.c. w zw. z art. 397 § 2 k.p.c. orzekł jak w punkcie I.</p>
      <p>O kosztach postępowania zażaleniowego rozstrzygnięto na podstawie art. 98 § 1 i 3 k.p.c. (pkt II).</p>
      
      <p>
    M. Mazurkiewicz- Talaga  K. Ratajczak    J. Nowicki
  </p>
    </div>