<p>
      <strong>
<!-- -->Sygn. akt II Cz 481/13</strong>
</p>
    
    <div>
      <h2>POSTANOWIENIE</h2>
      <p> Dnia 24 maja 2013 r.</p>
      
      <p>Sąd Okręgowy w Świdnicy II Wydział Cywilny Odwoławczy w składzie następującym:</p>
      
      <p>Przewodniczący: SSO Anatol Gul</p>
      <p>Sędziowie: SO Piotr Rajczakowski</p>
      <p>
<span class="underline">
<!-- -->SO Aleksandra Żurawska</span>
</p>
      
      <p>po rozpoznaniu w dniu 24 maja 2013 r. w Świdnicy</p>
      <p>na posiedzeniu niejawnym</p>
      <p>zażalenia wnioskodawców <span class="anon-block">M. Z.</span> i <span class="anon-block">B. Z.</span>
</p>
      <p>na postanowienie Sądu Rejonowego w Wałbrzychu w przedmiocie kosztów postępowania zawarte w pkt. V postanowienia z dnia 27 marca 2013 r., sygn. akt VIII Ns 793/11</p>
      <p>w sprawie z udziałem <span class="anon-block"> (...) S.A.</span> z siedzibą w <span class="anon-block">W.</span>
</p>
      <p>o ustanowienie służebności przesyłu</p>
      <p>
<strong>
<!-- -->p o s t a n a w i a:</strong>
</p>
      
        
        <p>I. 
        <strong>
<!-- -->oddalić zażalenie, </strong>
</p>
      
      
        
        <p>II. 
        <strong>
<!-- -->zasądzić solidarnie od wnioskodawców na rzecz uczestnika postępowania 60 zł kosztów postępowania zażaleniowego. </strong>
</p>
      
    </div>
    <div>
      <h2>UZASADNIENIE</h2>
      <p>Zaskarżonym orzeczeniem zawartym w pkt. V postanowienia z dnia 27 marca 2013r. Sąd Rejonowy, na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 520;art. 520 § 1)">art. 520 § 1 kpc</a>, mając na uwadze stanowiska zainteresowanych, nakazał wnioskodawcom uiścić solidarnie na rzecz Skarbu Państwa – Sądu Rejonowego w Wałbrzychu kwotę 1199,52 zł tytułem wydatków na wynagrodzenie biegłego.</p>
      <p>W zażaleniu na powyższe postanowienie wnioskodawcy wnieśli o jego uchylenie i nakazanie uczestnikowi postępowania uiszczenia na rzecz Skarbu Państwa – Sądu Rejonowego w Wałbrzychu całości kwoty tytułem wydatków na wynagrodzenie biegłego. W uzasadnieniu podnieśli, że ich żądanie zostało uznane co do zasady, a Sąd Rejonowy ustalił wynagrodzenie płatne rocznie na ich rzecz, tj. w sposób przez nich żądany. Przedmiotowe roszczenie było zatem zasadne, tymczasem uczestnik postępowania przejawiał na każdym etapie sprawy (tj. jeszcze na etapie przedsądowym) postawę, powodującą konieczność występowania przez wnioskodawców z żądaniami w niniejszej sprawie. Uczestnik konsekwentnie negował roszczenie wnioskodawców co do zasady. Zmusił on ich w ten sposób do wystąpienia na drogę sądową i domagania się przymusowego ustanowienia odpłatnego prawa służebności przesyłu. Wbrew więc stanowisku Sądu pierwszej instancji przedmiotowa sprawa miała charakter sporny i Sąd powinien wziąć pod uwagę jako wiążący jej wynik. Sąd natomiast bezpodstawnie oparł się na przepisie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 520;art. 520 § 1)">art. 520 § 1 kpc</a>, dzieląc powstałe koszty na zasadzie równego udziału obu stron w pokryciu tych kosztów. W ocenie wnioskodawców uzasadnione było natomiast zastosowanie przepisu <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 520;art. 520 § 2)">art. 520 § 2 kpc</a>, znajdującego zastosowanie w każdym postępowaniu nieprocesowym, w którym uczestnicy są w różnym stopniu zainteresowani wynikiem postępowania lub ich interesy są sprzeczne. Zdaniem skarżących,<br/>w niniejszej sprawie w sposób ewidentny uwypukliły się wzajemnie sprzeczne interesy wnioskodawców i uczestnika postępowania. Ze względu zaś na wynik sprawy, uznający żądanie wnioskodawców co do zasady, wbrew stanowisku uczestnika, uzasadnione jest obciążenie go całością kosztów postępowania (wydatków) i odstąpienie od zasady równego podziału kosztów opisanej w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 520;art. 520 § 1)">art. 520 § 1 kpc</a>.</p>
      <p>
        <strong>
<!-- --> Sad Okręgowy zważył:</strong>
</p>
      <p>Zażalenie podlegało oddaleniu.</p>
      <p>Zgodnie z zasadą wyrażoną w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 520;art. 520 § 1)">art. 520 § 1 kpc</a> koszty postępowania nieprocesowego nie podlegają rozliczeniu pomiędzy uczestnikami tego postępowania, lecz każdy z uczestników ponosi koszty związane ze swoim udziałem w sprawie. Reguła ta doznaje ograniczeń, jeżeli uczestnicy są w różnym stopniu zainteresowani w wyniku postępowania lub interesy ich są sprzeczne (<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 520;art. 520 § 2)">art. 520 § 2 kpc</a>), a także, gdy interesy uczestników są sprzeczne lub jeżeli uczestnik postępował niesumiennie lub oczywiście niewłaściwie (<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 520;art. 520 § 3)">art. 520 § 3 kpc</a>). W takich przypadkach sąd może stosunkowo rozdzielić obowiązek zwrotu kosztów lub nałożyć go na jednego z uczestników w całości. Stworzenie katalogu spraw, w których interesy uczestników są sprzeczne nie jest możliwe, nie powinno jednak budzić sprzeciwu stwierdzenie, że w postępowaniu nieprocesowym są rozpoznawane sprawy, w których interesy uczestników zazwyczaj są sprzeczne oraz, że do tej kategorii zaliczają się sprawy o stwierdzenie nabycia własności rzeczy przez zasiedzenie. Sprzeczność co do wyniku sprawy oczekiwanego przez wnioskodawcę i uczestnika postępowania jest wyraźna (por. postanowienie Sądu Najwyższego z dnia 19 listopada 2010 r. III CZ 46/10, OSNC 2011/7-8/88). Z taką sprzecznością – wbrew stanowisku Sądu Rejonowego – mamy do czynienia również w rozpoznawanej sprawie. Wprawdzie uczestnicy postępowania zgadzali się w kwestii ustanowienia służebności przesyłu, jednakże brak było między nimi zgody co do wysokości związanego z tym wynagrodzenia. To zaś uzasadniało oparcie rozstrzygnięcia o kosztach postępowania na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 520;art. 520 § 2)">art. 520 § 2 kpc</a>. Nieuzasadnione było jednak – o co wnoszą wnioskodawcy – obciążenie całością kosztów z tytułu wydatków poniesionych w sprawie na wynagrodzenie biegłego uczestnika postępowania. Skoro bowiem sporna między uczestnikami była wysokość wynagrodzenia za ustanowienie służebności przesyłu, a Sąd przy jego ustalaniu uwzględnił żądanie wnioskodawców jedynie w części (ustalając wynagrodzenie w kwocie 401 zł rocznie w miejsce żądanej przez skarżących kwoty 6000 zł rocznie), to kierując się wynikiem postępowania, uwzględniając okoliczność, że dopuszczenie dowodu z opinii biegłego leżało w interesie obu stron, należało koszty te rozdzielić między uczestnikami i obciążyć nimi po równo wnioskodawców i uczestnika postępowania.</p>
      <p>Jakkolwiek zatem uzasadnienie zaskarżonego postanowienia było wadliwe, to jednak – w świetle powyższych rozważań – rozstrzygnięcie o kosztach postępowania należało uznać za prawidłowe.</p>
      <p>Mając powyższe na uwadze, Sąd Okręgowy, stosownie do treści <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385</a> kpc<br/>w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 397;art. 397 § 2)">art. 397 § 2 kpc</a> i <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 13;art. 13 § 2)">art. 13 § 2 kpc</a>, oddalił zażalenie jako bezzasadne, zaś<br/>o kosztach postępowania zażaleniowego orzekł na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 520;art. 520 § 3)">art. 520 § 3 kpc</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 391;art. 391 § 1;art. 397;art. 397 § 2)">art. 391 §1 i art. 397 §2 kpc</a>.</p>
    </div>