<p>Sygn. akt II Ca 680/14</p>
    <div>
      <h2>POSTANOWIENIE</h2>
      <p>Dnia, 4 listopada 2014 r.</p>
      <p>Sąd Okręgowy w Świdnicy, II Wydział Cywilny Odwoławczy</p>
      <p>w składzie następującym:</p>
      <p>Przewodniczący: SSO Grażyna Kobus</p>
      <p>Sędziowie: SO Maria Kołcz</p>
      <p>
<span class="underline">
<!-- -->SO Barbara Nowicka</span>
</p>
      <p>Protokolant: Agnieszka Ingram-Ciesielska</p>
      <p>po rozpoznaniu w dniu 4 listopada 2014r. w Świdnicy</p>
      <p>na rozprawie</p>
      <p>sprawy z wniosku <span class="anon-block">M. Å.</span>
</p>
      <p>przy udziale <span class="anon-block">R. C.</span>
</p>
      <p>
<strong>
<!-- -->o dział spadku po <span class="anon-block">J. C.</span> i <span class="anon-block">A. C.</span>
</strong>
</p>
      <p>na skutek apelacji wnioskodawczyni</p>
      <p>od postanowienia Sądu Rejonowego w Dzierżoniowie</p>
      <p>z dnia 7 lipca 2014r. sygn. akt I Ns 1125/13</p>
      <p>
<strong>
<!-- -->p o s t a n a w i a: </strong>
</p>
      <p>uchylić zaskarżone postanowienie i sprawę przekazać Sądowi Rejonowemu <br/>w Dzierżoniowie do ponownego rozpoznania.</p>
      <p>
<strong>
<!-- -->Sygnatura akt II Ca 680/14</strong>
</p>
    </div>
    <div>
      <h2>UZASADNIENIE</h2>
      <p>Zaskarżonym postanowieniem z dnia 7 lipca 2014r. Sąd Rejonowy <br/>w Dzierżoniowie oddalił wniosek <span class="anon-block">M. Å.</span> o dział spadku po <span class="anon-block">J. C.</span> i <span class="anon-block">A. C.</span>.</p>
      <p>
<strong>
<!-- -->Sąd Rejonowy ustalił, że spadkodawcy <span class="anon-block">J. C.</span> i <span class="anon-block">A. C.</span> byli małżeństwem i nie zawierali umów majątkowych małżeńskich.</strong>
</p>
      <p>W dniu 22 września 1963 roku, spadkodawcy <span class="anon-block">J. C.</span> i <span class="anon-block">A. C.</span> nabyli prawo wieczystego użytkowania nieruchomości położonej <br/>w <span class="anon-block">D.</span> przy <span class="anon-block">ulicy (...)</span> oraz prawo własności budynków posadowionych na tej nieruchomości, przy czym nabycia dokonali z majątku dorobkowego.</p>
      <p>Spadkodawca <span class="anon-block">J. C.</span> zmarł w dniu 07 lutego 1981 roku, a spadek po nim nabyli jego żona <span class="anon-block">A. C.</span> oraz jego dzieci wnioskodawczyni <span class="anon-block">M. Å.</span> i uczestnik postępowania <span class="anon-block">R. C.</span> <br/>w udziałach po 1/3 części.</p>
      <p>Z kolei spadkodawczyni <span class="anon-block">A. C.</span> zmarła w dniu 24 czerwca 2013 roku. Spadek po niej nabyli uczestnicy postępowania w udziałach po 1/2 części.</p>
      <p>Przy takich ustaleniach Sąd Rejonowy oddalił wniosek powołując się na ugruntowane w orzecznictwie stanowisko, iż w wypadku, gdy w skład spadku wchodzi udział spadkodawcy w majątku objętym małżeńską wspólnością ustawową, do dokonania działu spadku niezbędne jest uprzednie albo jednoczesne z działem spadku, połączone w tym samym postępowaniu, przeprowadzenie podziału majątku wspólnego, chyba że zapadł już prawomocny wyrok rozstrzygający o żądaniu ustalenia nierównych udziałów małżonków w majątku wspólnym oraz o żądaniach zwrotu wydatków, nakładów i innych świadczeń z majątku wspólnego na majątek odrębny lub odwrotnie, albo że częściowy dział spadku nie dotyczy udziału spadkodawcy w majątku wspólnym W myśl bowiem przepisu <a href="http://isap.sejm.gov.pl/DetailsServlet?id=WDU19640090059" title="Ustawa z dnia 25 lutego 1964 r. - Kodeks rodzinny i opiekuńczy - Dz. U. z 1964 r. Nr 9, poz. 59 (art. 43;art. 43 § 1)">art. 43 § 1 k.r.o.</a>, małżonkowie mają od chwili ustania wspólności ustawowej równe udziały w majątku objętym tą wspólnością, jednakże zgodnie z treścią dalszych paragrafów tego artykułu sąd w określonych w tych przepisach okolicznościach może ustalić udziały <br/>w inny sposób, mianowicie z uwzględnieniem stopnia, w którym każdy z małżonków przyczynił się do powstania tego majątku. Roszczenie to może być dochodzone <br/>w drodze powództwa, a jeśli toczy się postępowanie o podział majątku wspólnego <br/>po ustaniu wspólności ustawowej, w tym postępowaniu (<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 567;art. 567 § 1)">art. 567 § 1 k.p.c.</a>). Nie ma natomiast jakichkolwiek podstaw do orzekania o żądaniu ustalenia nierównych udziałów w postępowaniu o dział spadku po jednym z małżonków, choćby uczestnikiem tego postępowania jako jeden ze spadkobierców był pozostały przy życiu małżonek, gdyż zgodnie z dyspozycją przepisu <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 13;art. 13 § 1)">art. 13 § 1 k.p.c.</a> <br/>Sąd rozpoznaje sprawę w innym postępowaniu niż proces tylko wtedy, gdy ustawa tak stanowi. Przepis <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 567;art. 567 § 1)">art. 567 § 1 k.p.c.</a> dotyczy natomiast nieprocesowego postępowania o podział majątku wspólnego, nie ma natomiast analogicznego przepisu w odniesieniu do nieprocesowego postępowania o dział spadku. Dopóki nie zostanie więc przesądzone, jakie są ostatecznie udziały spadkodawców w majątku wspólnym, dopóty nie jest możliwe ustalenie przez sąd spadku, w myśl dyspozycji przepisu <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 684)">art. 684 k.p.c.</a>, składu i wartości spadków, skoro równe udziały małżonków w majątku wspólnym są do tej chwili hipotetyczne.</p>
      <p>Z drugiej strony, przepisy <a href="http://isap.sejm.gov.pl/DetailsServlet?id=WDU19640090059" title="Ustawa z dnia 25 lutego 1964 r. - Kodeks rodzinny i opiekuńczy - Dz. U. z 1964 r. Nr 9, poz. 59 (art. 45)">art. 45 k.r.o.</a> przewidują rozliczenia wynikające <br/>z wydatków, nakładów i innych świadczeń poczynionych z majątku wspólnego na majątek odrębny oraz poczynionych z majątku odrębnego na majątek wspólny. <br/>W wyniku dokonanych rozliczeń może się okazać, że pomimo równych udziałów małżonków w majątku wspólnym cały ten majątek, po dokonaniu odpowiednich zaliczeń, przysługuje tylko jednemu z małżonków. W tym ostatnim wypadku praktycznie nic z majątku wspólnego nie wejdzie do masy spadkowej po drugim <br/>z małżonków, która objęta jest działem spadku.</p>
      <p>Powyższe rozważania dotyczą sytuacji zaistniałej w niniejszej sprawie. <br/>Z umowy wieczystego użytkowania i sprzedaży budynku z dnia 22 września 1963 roku oraz zgodnych twierdzeń uczestników postępowania wynika, że objęte postępowaniem majątki spadków obejmują udziały w majątku wspólnym spadkodawców. Uczestnicy postępowania przyznali przy tym, że przed wszczęciem niniejszego postępowania nie zapadł prawomocny wyrok rozstrzygający o żądaniu ustalenia nierównych udziałów małżonków w tym majątku wspólnym oraz <br/>o żądaniach zwrotu wydatków, nakładów i innych świadczeń z majątku wspólnego na majątek odrębny lub odwrotnie. Jednocześnie także przyznali, że nie było przeprowadzone postępowanie o podział majątku wspólnego spadkodawców. Uniemożliwia to natomiast ustalenie składu i wartości spadków po <span class="anon-block">J. C.</span> i <span class="anon-block">A. C.</span>, a tym samym wyklucza również dokonanie działów tych spadków.</p>
      <p>W apelacji od tego postanowienia wnioskodawczyni zarzuciła mu:</p>
      
        
        <p>1) 
        obrazę <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 189)">art. 189 kpc</a> poprzez jego niezastosowanie w drodze analogii do postępowania o ustaleniu masy spadkowej;</p>
      
      
        
        <p>2) 
        obrazę <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 6;art. 6 § 1)">art. 6 § 1 kpc</a> w następstwie nie przeciwdziałania przewlekłości postępowania;</p>
      
      
        
        <p>3) 
        obrazę <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 10)">art. 10 kpc</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 622;art. 622 § 1)">art. 622 § 1 kpc</a> poprzez nie dążenie do zawarcia przez strony ugody, chociażby w podziale części masy spadkowej i wydanie postanowienia częściowego;</p>
      
      
        
        <p>4) 
        obrazę <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 567;art. 567 § 1)">art. 567 § 1 kpc</a> w następstwie jego zastosowania w uzasadnieniu tego postanowienia, mimo tego, że nie toczyło się i nie toczy postępowanie o podział majątku wspólnego, a majątek wspólny spadkobierców przeistoczył się w sposób naturalny (zgony) w masę spadkową, a prowadzenie postępowania procesowego o ustalenie podziału ich majątku, w tym udziału w nim spadkodawców jest oczywiście zbędne, niemożliwe i nie leży w interesie spadkodawców;</p>
      
      
        
        <p>5) 
        obrazę prawa materialnego – <a href="http://isap.sejm.gov.pl/DetailsServlet?id=WDU19640090059" title="Ustawa z dnia 25 lutego 1964 r. - Kodeks rodzinny i opiekuńczy - Dz. U. z 1964 r. Nr 9, poz. 59 (art. 43;art. 43 § 1)">art. 43 § 1 krio</a> w następstwie jego zastosowania, albowiem nie sposób ustalić woli spadkodawców po ich zgonach a spadkobiercy nie mają interesu prawnego (<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 189)">art. 189 kpc</a>) a jego prowadzenie godziłoby w dobre imię pośmiertne spadkodawców;</p>
      
      
        
        <p>6) 
        błędną ocenę całości wniosku i załączonych do niego dowodów.</p>
      
      <p>Wskazując na te zarzuty, wniosła o uchylenie zaskarżonego postanowienia <br/>i przekazanie sprawy Sądowi Rejonowemu do ponownego rozpoznania.</p>
      <p>Sąd Okręgowy rozpoznając apelację wnioskodawczyni zważył co następuje:</p>
      <p>Apelacja jest uzasadniona a podniesiony w niej zarzut naruszenia prawa materialnego – <a href="http://isap.sejm.gov.pl/DetailsServlet?id=WDU19640090059" title="Ustawa z dnia 25 lutego 1964 r. - Kodeks rodzinny i opiekuńczy - Dz. U. z 1964 r. Nr 9, poz. 59 (art. 43;art. 43 § 1)">art. 43 § 1 krio</a> jest trafny.</p>
      <p>Wnioskodawczyni wnosząc o podział majątku po rodzicach swoich i uczestnika postępowania zmierzała do uzyskania orzeczenia sądowego likwidującego wspólność majątku powstałą w chwili otwarcia spadku po każdym ze spadkodawców, gdyż nie mogła dojść do porozumienia z drugim spadkobiercą w celu umownego przeprowadzenia działu.</p>
      <p>Spadkodawca <span class="anon-block">J. C.</span> zmarł 7 lutego 1981r. a spadek po nim nabyła żona <span class="anon-block">A. C.</span> oraz dzieci <span class="anon-block">R. C.</span> i <span class="anon-block">M. C.</span> po ⅓ części spadku. Spadkodawczyni <span class="anon-block">A. C.</span> zmarła 24 czerwca 2013r. <br/>a spadek po niej nabyły dzieci: <span class="anon-block">M. Å.</span> i <span class="anon-block">R. C.</span> po ½ części spadku. Zatem spadkobiercami obojga spadkodawców są uczestnicy tego postępowania.</p>
      <p>W obecnie obowiązującym stanie prawnym, brak jest uzasadnionej podstawy do uzależniania dopuszczalności działu spadku, w skład którego wchodzi udział spadkodawcy w majątku objętym małżeńską wspólnością ustawową od uprzedniego albo równoczesnego z działem spadku przeprowadzenia podziału majątku wspólnego spadkodawcy i drugiego małżonka w sytuacji, gdy w chwili działu spadku on także już nie żyje, a krąg spadkobierców po obojgu małżonkach jest taki sam.</p>
      <p>Udział spadkodawcy we współwłasności rzeczy należących do majątku wspólnego jest ściśle określony w częściach ułamkowych, zatem wbrew stanowisku Sądu Rejonowego, nie zachodzą trudności z ustaleniem przez Sąd spadku składu <br/>i wartości spadku (<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 684)">art. 684 kpc</a>).</p>
      <p>Przepis <a href="http://isap.sejm.gov.pl/DetailsServlet?id=WDU19640090059" title="Ustawa z dnia 25 lutego 1964 r. - Kodeks rodzinny i opiekuńczy - Dz. U. z 1964 r. Nr 9, poz. 59 (art. 43;art. 43 § 1)">art. 43 § 1 krio</a> stanowi, że oboje małżonkowie mają równe udziały <br/>w majątku wspólnym, co oznacza, że jest to zasada w odniesieniu do czasu po ustaniu wspólności. Ta zasada może zostać zmodyfikowana gdy jeden z małżonków wystąpi z roszczeniem o ustanowienie nierównych udziałów w majątku wspólnym.</p>
      <p>Natomiast spadkobiercy małżonka mogą wystąpić o ustalenie nierównych udziałów w majątku wspólnym tylko, jeśli spadkodawca wytoczył powództwo <br/>o rozwód, unieważnienie małżeństwa bądź wystąpił o orzeczenie o separacji (<a href="http://isap.sejm.gov.pl/DetailsServlet?id=WDU19640090059" title="Ustawa z dnia 25 lutego 1964 r. - Kodeks rodzinny i opiekuńczy - Dz. U. z 1964 r. Nr 9, poz. 59 (art. 43;art. 43 § 2)">art. 43 § 2 krio</a>).</p>
      <p>W rozpoznawanej sprawie pomiędzy uczestnikami postępowania było niesporne, że za życia żaden ze spadkodawców nie wystąpił o ustalenie nierównych udziałów w majątku wspólnym, nie wytoczył też powództwa o rozwód i unieważnienie małżeństwa.</p>
      <p>Tym samym obecnie, w trakcie postępowania o dział spadku po obojgu spadkodawcach ustalone są już ostatecznie ich udziały w majątku wspólnym (są one równe) i nie ma potrzeby dokonywania rozliczeń wynikających w wydatków <br/>i nakładów z majątku wspólnego na majątek osobisty każdego ze spadkodawców.</p>
      <p>Uchwała Sądu Najwyższego z 2 marca 1972r., III CZP 100/71, OSNC nr 7-8, poz. 129 z 1972r., na którą powołał się Sąd Rejonowy oddalając wniosek została podjęta w sprawie o innym stanie faktycznym, niż rozpoznawana obecnie i dotyczyła działu spadku po jednym z byłych małżonków, gdy drugi z nich pozostawał przy życiu. Tylko wówczas niezbędne jest przed działem spadku bądź jednocześnie z nim przeprowadzenie podziału majątku wspólnego.</p>
      <p>Skoro więc Sąd Rejonowy, wychodząc z błędnego założenia o takiej konieczności w przedmiotowej sprawie, oddalił wniosek, uchylił się od rozpoznania istoty sprawy, co powoduje konieczność uchylenia zaskarżonego postanowienia i przekazania sprawy temu Sądowi do ponownego rozpoznania.</p>
      <p>Przy ponownym rozpoznaniu sprawy Sąd Rejonowy ustali skład i wartość spadku po <span class="anon-block">J. C.</span> i <span class="anon-block">A. C.</span>, dokona jego działu, stosownie <br/>do wniosków spadkobierców jeśli będą one zgodne, bądź odpowiednio stosując przepisy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 623;art. 624;art. 625)">art. 623 – 625 kpc</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 688)">art. 688 kpc</a> w oparciu o dowody przedstawione przez wnioskodawczynię i uczestnika postepowania.</p>
      <p>Wobec powyższych uchybień Sąd Okręgowy z mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 386;art. 386 § 4)">art. 386 § 4 kpc</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 13;art. 13 § 2)">art. 13 § 2 kpc</a> uchylił zaskarżone postanowienie i sprawę przekazał Sądowi Rejonowemu w Dzierżoniowie do ponownego rozpoznania.</p>
    </div>