<p>Sygn. akt II Cs 104/14</p>
    <p>II Cs 105/14</p>
    <div>
      <h2>POSTANOWIENIE</h2>
      <p>Dnia 15 maja 2014 roku</p>
      
      <p>Sąd Okręgowy w Szczecinie Wydział II Cywilny Odwoławczy</p>
      <p>w składzie następującym:</p>
      <p>Przewodniczący: SSOZbigniew Ciechanowicz (spr.)</p>
      <p>Sędziowie: SOWiesława Buczek - Markowska</p>
      <p>SOSławomir Krajewski</p>
      <p>po rozpoznaniu w dniu 15 maja 2014 r. w Szczecinie</p>
      <p>sprawy ze skargi <span class="anon-block">A. G. (1)</span> oraz ze skargi <span class="anon-block">A. G. (2)</span>
</p>
      <p>przeciwko Skarbowi Państwa – Sądowi Rejonowemu w Goleniowie</p>
      <p>o stwierdzenie przewlekłości postępowania</p>
      <p>w sprawie o sygn. akt I Ns 581/12 prowadzonej przed Sądem Rejonowym w Goleniowie</p>
      <p>z wniosku <span class="anon-block"> (...) spółki z ograniczoną odpowiedzialnością</span> w <span class="anon-block">P.</span> <span class="anon-block"> Oddział (...)</span> <span class="anon-block">S.</span> z udziałem <span class="anon-block">A. G. (1)</span> i <span class="anon-block">A. G. (2)</span>
</p>
      <p>o ustanowienie służebności przesyłu</p>
      <p>
<strong>
<!-- -->
          <span class="underline">
<!-- -->postanawia: </span>
        </strong>
</p>
      
        
        <p>1. 
        stwierdzić przewlekłość postępowania w sprawie o sygn. akt I Ns 581/12 prowadzonej przed Sądem Rejonowym w Goleniowie;</p>
      
      
        
        <p>2. 
        polecić Sądowi Rejonowemu w Goleniowie niezwłoczne podjęcie czynności zmierzających do wyznaczenia terminu rozprawy w sprawie I Ns 581/12, zawiadomienia o terminie stron i wezwania na termin biegłego sądowego <span class="anon-block">F. S.</span> celem odebrania od niego ustnych wyjaśnień,</p>
      
      
        
        <p>3. 
        przyznać od Skarbu Państwa – Sądu Rejonowego w Goleniowie na rzecz skarżącej <span class="anon-block">A. G. (1)</span> kwotę 2.000 (dwa tysiące) złotych;</p>
      
      
        
        <p>4. 
        przyznać od Skarbu Państwa – Sądu Rejonowego w Goleniowie na rzecz skarżącego <span class="anon-block">A. G. (2)</span> kwotę 2.000 (dwa tysiące) złotych;</p>
      
      
        
        <p>5. 
        zwrócić skarżącej <span class="anon-block">A. G. (1)</span> kwotę 100 (sto) złotych tytułem uiszczonej opłaty od skargi;</p>
      
      
        
        <p>6. 
        zwrócić skarżącemu <span class="anon-block">A. G. (2)</span> kwotę 100 (sto) złotych tytułem uiszczonej opłaty od skargi;</p>
      
      
        
        <p>7. 
        zasądzić od Skarbu Państwa – Sądu Rejonowego w Goleniowie na rzecz <span class="anon-block">A. G. (1)</span> i <span class="anon-block">A. G. (2)</span> kwoty po 120 (sto dwadzieścia) złotych tytułem zwrotu kosztów zastępstwa procesowego.</p>
      
    </div>
    <div>
      <h2>UZASADNIENIE</h2>
      <p>W dniu 7 kwietnia 2014 r. <span class="anon-block">A. G. (1)</span> i <span class="anon-block">A. G. (2)</span> złożyli skargi z żądaniem stwierdzenia przewlekłości postępowania w sprawie I Ns 581/12 prowadzonej przed Sądem Rejonowym w Goleniowie, przyznania od Skarbu Państwa na rzecz każdego ze skarżących kwot po 2.000 zł, zalecenia Sądowi Rejonowemu w Goleniowie podjęcia czynności zmierzających do rozpoznania sprawy w wyznaczonym terminie oraz zasądzenia od Skarbu Państwa na rzecz każdego ze skarżących kosztów postępowania, w tym kosztów zastępstwa procesowego według norm przepisanych.</p>
      <p>W uzasadnieniu skarżący podnieśli, iż w dniu 19 lipca 2012 r. do Sądu Rejonowego w Goleniowie złożony został przez <span class="anon-block"> (...) sp. z o.o.</span> w <span class="anon-block">P.</span> wniosek o ustanowienie służebności przesyłu na 1.064,35 m<sup>
<!-- -->2</sup> nieruchomości będącej własnością uczestników, stanowiącej <span class="anon-block">działkę gruntu nr (...)</span> o łącznej powierzchni 1,0441 ha, położonej w obrębie ewidencyjnym nr 4 miasta <span class="anon-block">N.</span> przy <span class="anon-block">ul. (...)</span>, dla której Sąd Rejonowy w Goleniowie prowadzi <span class="anon-block">księgę wieczystą nr (...)</span> w części, na której znajdują się wskazane we wniosku urządzenia infrastruktury elektroenergetycznej. W dniu 4 października 2012 r. złożona została przez pełnomocnika uczestników odpowiedź na wniosek wraz z wnioskami dowodowymi, w tym o dopuszczenie dowodu z opinii biegłego sądowego. W dniach 18 października 2012 r. wnioskodawca, a w dniu 12 grudnia 2012 r. uczestnicy złożyli kolejne pisma procesowe. W dniach 23 października 2012 r. oraz 18 grudnia 2012 r. odbyły się rozprawy, podczas których przesłuchani zostali świadkowie, a także uczestnik. W dniu 14 marca 2013 r. w sprawie wydane zostało postanowienie o dopuszczeniu i przeprowadzeniu dowodu z łącznej opinii biegłego sądowego specjalisty z zakresu geodezji oraz biegłego z zakresu projektowania instalacji elektroenergetycznych na okoliczność przedstawienia przebiegu służebności przesyłu na działce uczestników ze wskazaniem przebiegu urządzeń przesyłowych napowietrznej linii elektroenergetycznej należącej do wnioskodawcy oraz posadowienia elementów linii elektroenergetycznej z uwzględnieniem potrzeb konserwacji, modernizacji, dokonywania kontroli, przeglądów i remontów oraz usuwania awarii i eksploatacji z prawem wstępu na obciążony grunt. Ponadto sąd postanowił dopuścić i przeprowadzić dowód z opinii biegłego sądowego, specjalisty z zakresu wyceny nieruchomości na okoliczność wartości służebności przesyłu oraz wysokości jednorazowego wynagrodzenia za jej ustanowienie. W dniu 12 kwietnia 2013 r. sąd powołał biegłego z zakresu geodezji <span class="anon-block">J. M.</span> oraz zobowiązał go do przybrania do opinii biegłego sądowego z zakresu projektowania instalacji elektroenergetycznych. Pismem z dnia 19.04.2013 r. <span class="anon-block">J. M.</span> wskazał, iż ze względu na swój stan zdrowia nie jest w stanie podjąć się sporządzenia opinii. Ponadto wskazał, iż biegły nie ma możliwości ani uprawnień, aby dobierać sobie biegłego sądowego innej specjalności, a wyznaczenia takiego powinien dokonać imiennie sąd. W dniu 16 maja 2013 r. sąd powołał biegłego z zakresu geodezji w osobie <span class="anon-block">F. S.</span> oraz zobowiązał biegłego do przybrania opinii biegłego sądowego z zakresu projektowania instalacji elektroenergetycznych. Biegły <span class="anon-block">F. S.</span> po zwróceniu się do Sądu Okręgowego w Koszalinie uzyskał informację, iż na liście biegłych tego sądu nie figurują biegli z zakresu projektowania instalacji elektroenergetycznych. W dniu 29 czerwca 2013 r. biegły <span class="anon-block">F. S.</span> przedstawił opinię sądową zawierającą projekt służebności przesyłu. W dniu 2 sierpnia 2013 r. uczestnicy złożyli zastrzeżenia do sporządzonej opinii, podkreślając, iż opinia została wykonana jedynie częściowo, bowiem z pominięciem opinii biegłego z zakresu projektowania instalacji elektroenergetycznych. Uczestnicy złożyli też szereg innych zarzutów do opinii. Zarządzeniem z dnia 25 października 2013 r. wyznaczony został termin rozprawy na dzień 21 stycznia 2014 r. Na termin wezwany został biegły, a przedmiotem posiedzenia miało być wydanie przez biegłego ustnej uzupełniającej opinii na okoliczność zarzutów zgłoszonych przez uczestników. W dniu 10 stycznia 2014 r. pełnomocnik uczestników powiadomiony został o odwołaniu terminu rozprawy z powodu zwolnienia lekarskiego sędziego referenta. Do dnia sporządzenia niniejszej skargi nie został wyznaczony nowy termin rozprawy.</p>
      <p>Od dnia złożenia przez uczestników zarzutów do opinii upłynęło ponad 8 miesięcy. W tym czasie nie przeprowadzono żadnych czynności, które przyspieszyłyby rozpoznanie sprawy, w szczególności co wynika z uzyskanej w sądzie informacji, sprawa nie została przypisana do decernatu innego sędziego i brak jest wiadomości o przewidywanym terminie kolejnej rozprawy. Niezależnie od powyższego, w sprawie nie zostały podjęte czynności zmierzające do sporządzenia opinii zgodnie z postanowieniem sądu z dnia 14 marca 2013 r.</p>
      <p>Nie został powołany biegły z zakresu projektowania instalacji elektroenergetycznych, pomimo, iż dowód z opinii takiego biegłego został dopuszczony, postanowienie dowodowe w tym zakresie nie zostało przez sąd zmodyfikowane, a uczestnicy postępowania wskazali, iż biegły tej specjalności znajduje się na liście biegłych Sądu Okręgowego w Szczecinie. Wyznaczenie rozprawy w celu odebrania uzupełniającej ustnej opinii wyłącznie od biegłego z zakresu geodezji jest więc działaniem wbrew zasadom ekonomiki procesowej, albowiem wcześniej należałoby uzyskać łączną opinię biegłych obu powołanych specjalności. Dopiero wtedy bowiem możliwe byłoby odniesienie się do kompletnej opinii i ustalenie podstawy do dokonania wyliczenia należnego wynagrodzenia przez rzeczoznawcę majątkowego. Wyznaczanie rozprawy wyłącznie w celu odebrania uzupełniającej opinii biegłego z zakresu geodezji wydaje się więc działaniem, które z pewnością nie przyspieszy rozpoznania sprawy.</p>
      <p>Niewątpliwie oczekiwanie na samo wyznaczenie terminu rozprawy ponad 8 miesięcy, biorąc ponadto pod uwagę, iż w sprawie nie podjęto innych czynności zmierzających do wykonania postanowienia sądu z dnia 14 marca 2013 r., jest podstawą do przyjęcia, iż nastąpiło naruszenie prawa każdego z uczestników postępowania do rozpoznania sprawy bez nieuzasadnionej zwłoki, a postępowanie w tej sprawie trwa dłużej, niż to konieczne dla wyjaśnienia wszystkich okoliczności faktycznych i prawnych, które są istotne dla rozstrzygnięcia sprawy. Uczestnicy wskazali, iż przewlekłość niniejszego postępowania skutkuje dla każdego z nich stanem niepewności prawnej co do charakteru posadowionej na ich terenie infrastruktury przesyłowej, a zwłaszcza co do uprawnień wnioskodawcy do wstępu na grunt uczestników i obszaru nieruchomości, który uczestnicy zobowiązani są udostępniać wnioskodawcy dla wykonywania robót i konserwacji infrastruktury przesyłowej.</p>
      
      <p>Prezes Sądu Rejonowego w Goleniowie w odpowiedzi na powyższą skargę wniósł o jej oddalenie i podniósł, iż w Wydziale Cywilnym tego Sądu pozostało tylko dwóch spośród pięciu sędziów, w związku z czym nie było możliwym przydzielenie wokand sędzi Anny Winnickiej-Kaliszewskiej, przebywającej na zwolnieniu lekarskim, w całości innym sędziom. Na początku stycznia 2014 r. nie było również żadnej informacji odnośnie oddelegowania do Wydziału Cywilnego sędziego z innego sądu. Ostatecznie do Wydziału oddelegowano dwóch sędziów – na okres 3 tygodni i 3 miesięcy, którym przepisano jedynie takie sprawy sędzi referent, w których wydawane było orzeczenie kończące. Stąd też w niniejszej sprawie nie doszło do przewlekłości postępowania ze strony Sądu Rejonowego w Goleniowie.</p>
      
      <p>
<strong>
<!-- -->Sąd Okręgowy zważył, co następuje:</strong>
</p>
      
      <p>Skargi wywiedzione w niniejszej sprawie okazały się zasadne.</p>
      <p>Na wstępie należy wskazać, iż zgodnie z <a href="http://isap.sejm.gov.pl/DetailsServlet?id=WDU20041791843" title="Ustawa z dnia 17 czerwca 2004 r. o skardze na naruszenie prawa strony do rozpoznania sprawy w postępowaniu sądowym bez nieuzasadnionej zwłoki - Dz. U. z 2004 r. Nr 179, poz. 1843 (art. 2;art. 2 ust. 2)">art. 2 ust. 2 ustawy z dnia 17 czerwca 2004 r. o skardze na naruszenie prawa strony do rozpoznania sprawy w postępowaniu przygotowawczym prowadzonym lub nadzorowanym przez prokuratora i postępowaniu sądowym bez nieuzasadnionej zwłoki</a> (Dz.U. Nr 179, poz. 1843 ze zm.) dla stwierdzenia, czy w sprawie doszło do przewlekłości postępowania, należy w szczególności ocenić terminowość i prawidłowość czynności podjętych przez sąd, w celu wydania w sprawie rozstrzygnięcia co do istoty albo czynności podjętych przez prokuratora prowadzącego lub nadzorującego postępowanie przygotowawcze w celu zakończenia postępowania przygotowawczego lub czynności podjętych przez sąd lub komornika sądowego w celu przeprowadzenia i zakończenia sprawy egzekucyjnej albo innej sprawy dotyczącej wykonania orzeczenia sądowego, uwzględniając charakter sprawy, stopień faktycznej i prawnej jej zawiłości, znaczenie dla strony, która wniosła skargę, rozstrzygniętych w niej zagadnień oraz zachowanie się stron, a w szczególności strony, która zarzuciła przewlekłość postępowania.</p>
      <p>Skarga może zawierać żądanie wydania sądowi rozpoznającemu sprawę albo prokuratorowi prowadzącemu lub nadzorującemu postępowanie przygotowawcze zalecenia podjęcia w wyznaczonym terminie odpowiednich czynności oraz zasądzenia odpowiedniej sumy pieniężnej w wysokości od 2.000 zł do 20.000 zł (art. 6 ust. 3 i art. 12 ust. 4 ustawy).</p>
      <p>Sąd Okręgowy po analizie akt sprawy I Ns 581/12 pod kątem wyżej wskazanych okoliczności, mających znaczenie dla oceny, czy nastąpiła nieuzasadniona przewlekłość postępowania, uznał, że zgłoszona przez uczestników skarga jest uzasadniona.</p>
      <p>Nie powielając w tym miejscu prawidłowych wywodów skarżących co do stanu sprawy i czynności podjętych w toku postępowania, Sąd Okręgowy stwierdza, iż ostatnią czynnością podjętą przez sąd, zmierzającą do rozpoznania sprawy było wydanie postanowienia z dnia 14 marca 2013 r. o dopuszczeniu i przeprowadzeniu dowodu z łącznej opinii biegłego sądowego z zakresu geodezji oraz z zakresu projektowania instalacji elektroenergetycznych, a także o dopuszczeniu i przeprowadzeniu dowodu z opinii biegłego sądowego z zakresu wyceny nieruchomości. Biegłym z zakresu geodezji wyznaczono <span class="anon-block">J. M.</span>, który w piśmie z dnia 12 kwietnia 2013 r. poinformował, że z uwagi na swój stan zdrowia nie może podjąć się wykonania opinii w sprawie. Konieczne zatem okazało się powołanie innego biegłego w osobie <span class="anon-block">F. S.</span>. Opinię biegły geodeta złożył do sądu w dniu 2 lipca 2013 r., a w dniu 19 lipca 2013 r., po przyznaniu biegłemu wynagrodzenia postanowieniem z dnia 12 lipca 2013 r., przedmiotowa opinia została doręczona stronom wraz z zobowiązaniem do ustosunkowania się w terminie 14 dni do jej twierdzeń.</p>
      <p>W dniu 7 sierpnia 2013 r. do sądu wpłynęło pismo procesowe uczestników postępowania, w którym odnieśli się oni do opinii biegłego sądowego i przedstawili do niej zarzuty.</p>
      <p>Następnie, zarządzeniem z dnia 8 października 2013 r. sąd stwierdził prawomocność postanowienia z dnia 12 lipca 2013 r. oraz zobowiązał pełnomocnika wnioskodawcy do uiszczenia zaliczki na poczet dowodu z opinii biegłego. Dalej, zarządzeniem z dnia 25 października 2013 r. wyznaczono termin rozprawy na dzień 21 stycznia 2014 r., o czym zawiadomiono strony i jednocześnie wezwano na termin biegłego <span class="anon-block">F. S.</span> celem wydania ustnej uzupełniającej opinii na okoliczność zarzutów zgłoszonych przez uczestników.</p>
      <p>Po tej dacie sąd podejmował jedynie czynności technicznie zmierzające do wypłaty biegłemu przyznanego mu wynagrodzenia, które oczywiście nie mogą zostać uznane za czynności zmierzające do zakończenia postępowania.</p>
      <p>Zarządzeniem z dnia 7 stycznia 2014 r., z powodu zwolnienia lekarskiego sędziego referenta, odwołano termin rozprawy wyznaczony na dzień 21 stycznia 2014 r., o czym poinformowano strony. Powyższe zarządzenie było ostatnią czynnością podjętą w toku postępowania.</p>
      <p>Na podstawie tak ustalonego przebiegu czynności, Sąd Okręgowy uznał, iż w sprawie sądowej, prowadzonej pod sygn. I Ns 581/12 doszło do przewlekłości postępowania od chwili wpływu do sądu zarzutów uczestników do sporządzonej w sprawie opinii.</p>
      <p>Przypomnieć w tym miejscu wypada, że przewlekłość postępowania zachodzi, gdy jest ono długotrwałe, rozwlekłe i trwa ponad konieczność wyjaśnienia okoliczności faktycznych i prawnych, niezbędnych do końcowego rozstrzygnięcia, pozostających w związku przyczynowym z działaniem lub bezczynnością sądu (tak postanowienie Sądu Apelacyjnego w Katowicach z dnia 7 kwietnia 2009 r., KZS 2009/5/29). Z kolei w postanowieniu z dnia 3 kwietnia 2009 r. (sygn. akt II OPP 6/09) Naczelny Sąd Administracyjny stwierdził, że stosownie do art. 2 ustawy z dnia 17 czerwca 2004 r. o nieuzasadnionej zwłoce można mówić wówczas, jeśli postępowanie w sprawie trwa dłużej niż to konieczne do jego zakończenia, uwzględniając ocenę terminowości i prawidłowości czynności sądowych, ale także zachowań stron, a w szczególności strony, która zarzuca przewlekłość postępowania.</p>
      <p>W ocenie Sądu Okręgowego, dla stwierdzenia przewlekłości postępowania w niniejszej sprawie istotny był fakt niepodjęcia przez sąd żadnych czynności zmierzających do wyznaczenia nowego terminu rozprawy po odwołaniu terminu z dnia 21 stycznia 2014 r. O ile nie do uniknięcia w toku postępowań sądowych są wypadki losowe, jak choroba sędziego referenta, które powodują konieczność odwołania wyznaczonej rozprawy, o tyle rzeczą oczywistą i konieczną powinno być niezwłoczne wyznaczenie nowego, możliwie najbliższego terminu kolejnej rozprawy. Tymczasem w niniejszej sprawie nie podjęto żadnej czynności, co w ocenie Sądu Okręgowego należy poczytywać jako bezczynność organizacyjną, której nie można usprawiedliwiać brakami kadrowymi, znanymi Sądowi Okręgowemu z urzędu, gdyż okoliczności tej ustawodawca nie nadał znaczenia prawnego.</p>
      <p>Nie bez znaczenia jest również okoliczność, iż w sprawie nie podjęto czynności po wpływie do akt zarzutów do sporządzonej przez biegłego opinii. Mimo że zarzuty te wpłynęły do sądu już w dniu 7 sierpnia 2013 r., zarządzenie o wyznaczeniu rozprawy celem ustosunkowania się biegłego do tych zarzutów wydane zostało dopiero w dniu 25 października 2013 r., a zatem po niemal 3 miesiącach, przy czym termin rozprawy wyznaczono aż na 21 stycznia 2014 r., a więc po upływie kolejnych trzech miesięcy. Na terminowość działań sądu nie ma wpływu zarządzenie wydane w dniu 8 października 2013 r., jak i dalsze czynności podjęte po 25 października 2013 r., albowiem zmierzały one do wypłacenia biegłemu sądowemu należnego wynagrodzenia, co nie ma zasadniczego związku z merytorycznym rozpoznaniem sprawy i podejmowane w tym zakresie czynności nie mogą przemawiać za brakiem przewlekłości w niniejszym postępowaniu.</p>
      <p>Nadmienić jednocześnie należy, iż podnoszone w skardze argumenty dotyczące bezcelowości przesłuchiwania na rozprawie biegłego <span class="anon-block">F. S.</span>, jak i te dotyczące nieprawidłowo sformułowanego przez sąd postanowienia o zobowiązaniu biegłego geodety do przybrania biegłego z zakresu innej specjalności do sporządzenia opinii, mają charakter zarzutów merytorycznych, którymi Sąd Okręgowy rozpoznający skargę na naruszenie prawa strony do rozpoznania sprawy bez nieuzasadnionej zwłoki, nie może się zajmować.</p>
      <p>Mając na względzie wszystko powyższe, zdaniem Sądu Okręgowego, na podstawie <a href="http://isap.sejm.gov.pl/DetailsServlet?id=WDU20041791843" title="Ustawa z dnia 17 czerwca 2004 r. o skardze na naruszenie prawa strony do rozpoznania sprawy w postępowaniu sądowym bez nieuzasadnionej zwłoki - Dz. U. z 2004 r. Nr 179, poz. 1843 (art. 12;art. 12 ust. 2)">art. 12 ust. 2 ustawy o skardze na naruszenie prawa strony do rozpoznania sprawy w postępowaniu przygotowawczym prowadzonym lub nadzorowanym przez prokuratora i postępowaniu sądowym bez nieuzasadnionej zwłoki</a>, stwierdzić należało, że w postępowaniu dotyczącym sprawy I Ns 581/12 doszło do naruszenia prawa <span class="anon-block">A. G. (1)</span> i <span class="anon-block">A. G. (2)</span> do rozpoznania sprawy bez zbędnej zwłoki, o czym orzeczono w punkcie 1 sentencji, przyjmując, iż Sąd Rejonowy dopuścił się w efekcie bezczynności od dnia 7 sierpnia 2013 r., a zatem od wpływu zarzutów uczestników do przedłożonej przez biegłego opinii. Podkreślić przy tym należy, iż fakt wyznaczenia zarządzeniem z dnia 25 października 2013 r. rozprawy na dzień 21 stycznia 2013 r., wobec następnie odwołania tej rozprawy sprawia, iż trudno uznać czynności tu wymienione za sukcesywne i zmierzające do merytorycznego rozpoznania sprawy. Do momentu przekazania akt sprawy Sądowi Okręgowemu, tj. do dnia 17 kwietnia 2014 r. nie podjęto w sprawie jakichkolwiek, istotnych z punktu widzenie sprawności postępowania, czynności.</p>
      <p>W punkcie 2 sentencji Sąd Okręgowy na podstawie art. 6 ust. 3 ustawy wydał zalecenie podjęcia niezwłocznie czynności zmierzających do wyznaczenia rozprawy w niniejszej sprawie, w celu wykonania zaplanowanej już w dniu 25 października 2013 r. czynności w postaci wysłuchania biegłego.</p>
      <p>Żądanie uczestników przyznania im sumy pieniężnej w wysokości 2.000 zł należało również uwzględnić. Na podstawie art. 12 ust. 4 ustawy z dnia 17 czerwca 2004 r., sąd uwzględniając skargę na żądanie skarżącego przyznaje sumę pieniężną w wysokości od 2.000 zł do 20.000 zł. Świadczenie z art. 12 ust. 4 wyżej cytowanej ustawy ma jedynie wynagrodzić krzywdę niemajątkową, związaną z naruszeniem prawa strony. Biorąc pod uwagę skalę uchybień co do terminowości podejmowanych czynności w rozpoznawanej sprawie, jak również stan niepewności skarżących co do charakteru posadowionej na ich nieruchomości infrastruktury przesyłowej i co do zakresu ich uprawnień właścicielskich względem terenu, na którym urządzenia te się znajdują, Sąd Okręgowy uznał, iż żądana kwota jest adekwatną rekompensatą krzywdy uczestników. W tym stanie rzeczy orzeczono jak w punkcie 3 i 4 postanowienia.</p>
      <p>W punkcie 5 i 6 sentencji Sąd Okręgowy, na podstawie art. art. 17 ust. 3 wskazanej wyżej ustawy z dnia 17 czerwca 2004 r., postanowił zwrócić skarżącym uiszczoną przez każdego z nich opłatę od skargi.</p>
      <p>Wreszcie, w punkcie 7 sentencji postanowienia Sąd Okręgowy zasądził od Skarbu Państwa – Sądu Rejonowego w Goleniowie na rzecz każdego ze skarżących kwotę 120 zł tytułem wynagrodzenia reprezentującego stronę pełnomocnika procesowego, o czym orzeczono w oparciu o <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 18;§ 18 ust. 3)">§ 18 ust. 3 rozporządzenia Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu</a> (tekst jednolity Dz.U. z 2013 r., poz. 461).</p>
    </div>