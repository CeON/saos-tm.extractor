<p>Sygn. Akt. VII Pz 12/14</p>
    
    <div>
      <h2>POSTANOWIENIE</h2>
      <p>Dnia 31 marca 2014 r.</p>
      
      <p>Sąd Okręgowy w Gdańsku, VII Wydział Pracy i Ubezpieczeń Społecznych</p>
      <p>Przewodniczący: SSO Elżbieta Zabrocka</p>
      <p>po rozpoznaniu w dniu 31 marca 2014 r. w Gdańsku</p>
      <p>na posiedzeniu niejawnym</p>
      <p>sprawy z powództwa<strong>
<!-- --> <span class="anon-block">W. K.</span>
</strong>
</p>
      <p>przeciwko <strong>
<!-- -->
<span class="anon-block"> (...) Sp. z o.o.</span> w <span class="anon-block">G.</span> </strong>o przywrócenie do pracy</p>
      <p>w przedmiocie zażalenia powoda na postanowienie Sądu Rejonowego Gdańsk – Południe w Gdańsku VI Wydział Pracy i Ubezpieczeń Społecznych z dnia 04 lutego 2014 roku , sygn. akt VI P 1029/13</p>
      <p>p<strong>
<!-- -->ostanawia:</strong>
</p>
      
        
        <p>1. 
        zmienić zaskarżone postanowienie w części i zwolnić powoda <span class="anon-block">W. K.</span> od opłaty od pozwu ponad kwotę 2500 zł. ( dwa tysiące pięćset złotych),</p>
      
      
        
        <p>2. 
        oddalić zażalenie w pozostałym zakresie.</p>
      
      
      <p>/ na oryginale właściwy podpis/</p>
    </div>
    <div>
      <h2>UZASADNIENIE</h2>
      <p>Postanowieniem z dnia 04 lutego 2014 r. Sąd Rejonowy Gdańsk – Południe w Gdańsku, Wydział VI Pracy i Ubezpieczeń Społecznych oddalił wniosek powoda <span class="anon-block">W. K.</span> o zwolnienie od kosztów sądowych z dnia 08 stycznia 2014 roku w sprawie o sygnaturze akt VI P 1029/13.</p>
      
      <p>W uzasadnieniu orzeczenia Sąd wskazał, że na powodzie ciąży obowiązek uiszczenia opłaty stosunkowej od pozwu w kwocie 5175 zł..</p>
      <p>Zasadą jest, że to strona powinna ponieść koszty sądowe związane z przedsiębranymi przez siebie czynnościami procesowymi. Instytucja zwolnienia od kosztów sądowych znajduje zastosowanie w wypadkach wyjątkowych, zasługujących na szczególne uwzględnienie, kiedy to w istocie strona nie posiada żadnych środków, które pozwoliłyby na poniesienie tych kosztów bez uszczerbku utrzymania koniecznego siebie i rodziny. Wydatki związane z pokryciem kosztów procesu muszą być traktowane co najmniej równorzędnie, a nawet priorytetowo do innych wydatków (por. uzasadnienie postanowienia Sądu Okręgowego w Gdańsku z dnia 29.11.2011r. w sprawie VII Pz 39/11).</p>
      <p>W ocenie Sądu wniosek powoda nie zasługuje na uwzględnienie bowiem pracując u pozwanego uzyskiwał miesięcznie stosunkowo wysokie dochody , które pozwalały mu na poczynienie oszczędności . Także zachowanie powoda już po otrzymaniu wypowiedzenia i po złożeniu pozwu do Sądu wskazuje na to ,że <span class="anon-block">W. K.</span> w ogóle nie liczył się z tym ,że będzie zobowiązany od ponoszenia jakichkolwiek kosztów Wynika to bowiem z wyciągów bankowych złożonych przez niego w wykonaniu zobowiązania Sądu, na podstawie których między innymi ustalono ,że powód już po otrzymaniu wypowiedzenia dokonywał różnorodnych zakupów , nie związanych z bieżącymi kosztami jego utrzymania i tak : w dniu 23 grudnia 2013 r dokonywał zakupu w sklepie Apart za kwotę 199 zł ,Yes za kwotę 257 zł , Home and You 104, 75 zł . W styczniu natomiast dokonywał zakupów na Allegro za kwotę 179,69 zł . Dokonywał też przelewów na rzecz <span class="anon-block">D. S.</span> w kwocie 1.120 zł , 500 zł i 620 zł i <span class="anon-block">K. K.</span>w kwocie 620 zł . Przy czym w tytułach przelewów wskazane było jedynie : „ przelew na rachunki w innym banku” . Powód także korzystał z wyjść do restauracji Kentacky Fried Chicken w której zapłacił 63 zł i regularnie kupował kawę w Starbucks Coffee płacąc w niej każdorazowo kilkanaście złotych , bywał też w Dobrym Hotelu , gdzie płacił rachunki od 24 do ok. 35 złotych każdorazowo. Ponadto powód na dzień 29 stycznia 2014 r na drugim rachunku posiadał środki w wysokości 3318,40 zł. Z tego rachunku także dokonywał zakupów w sklepie Euro - Net za kwotę 199,99 zł i płacił rachunki za restaurację w ( La Sorpresa ) w kwocie 65,70 zł .</p>
      <p>Dlatego też, w ocenie Sądu , wniosek o zwolnienie od kosztów sądowych winien podlegać oddaleniu, albowiem zwolnienie od kosztów sądowych winno być udzielane wyjątkowo, w szczególnie uzasadnionych okolicznościach, osobom nie mającym jakichkolwiek możliwości opłacania tych kosztów. ( patrz. post. s.apel. z dnia 13 .01.14 III AUZ 365/12). Powód zaś w ocenie Sądu do takich osób się nie zalicza.</p>
      
      <p>Zażalenie na powyższe postanowienie Sądu Rejonowego Gdańsk - Południe w Gdańsku wniósł powód .</p>
      <p>Zaskarżonemu postanowieniu powód zarzucił błąd w ustaleniach faktycznych, polegający na uznaniu, iż dochody jakie osiągał u pozwanego pozwalały mu na poczynienie oszczędności i umożliwiają uiszczenie opłaty sądowej od wniesionego pozwu. Jednocześnie pozwany wniósł o zmianę zaskarżonego postanowienia poprzez zwolnienie powoda od obowiązku ponoszenia kosztów sądowych w całości oraz o zasądzenie na jego rzecz kosztów postępowania odwoławczego według norm prawem przepisanych.</p>
      <p>W uzasadnieniu powód zwrócił uwagę na fakt, iż aktualnie pozostaje bez pracy. Wyjaśnił również, iż wypowiedzenie umowy o pracę przez pozwanego było zdarzeniem nagłym, niespodziewanym. W związku z powyższym powód nie miał możliwości finansowego przygotowania się do sprawy sądowej. Ponadto zaznaczył, iż dochody otrzymywane dotychczas zarówno przez niego jak i jego żonę nie były na tyle wysokie, aby mogły umożliwić stronie dokonanie niezbędnych oszczędności. Wskazał nadto, iż jego żona przebywała w zaawansowanej , zagrożonej ciąży, co niewątpliwie przyczyniło się do zwiększenia codziennych wydatków. Nadmienił również, iż sam posiada szereg zobowiązań, które powinien spłacić. W dalszej części uzasadnienia powód wyjaśnił, iż wiele zakupów, które poczynił w ostatnim czasie było związanych z narodzinami dziecka, z koniecznością nabycia artykułów dziecięcych w tym wózka, łóżeczka. Wskazał również, że sumy pieniężne, które przelewał na konta prywatne były w istocie zwrotami pożyczek i również wiązały się z narodzinami dziecka, zaś grudniowe zakupy były prezentami dla najbliższych.</p>
      
      <p>
<strong>
<!-- -->Sąd Okręgowy zważył co następuje : </strong>
</p>
      
      <p>
<span class="underline">
<!-- -->W ocenie Sądu Okręgowego zażalenie powoda <span class="anon-block">W. K.</span> jest w części zasadne.</span>
</p>
      <p>Zgodnie z ustępem 1 art. 101 ustawy o kosztach sądowych w sprawach cywilnych, dalej : ustawa ( dz. U. z 2010 poz. 90 nr 594)  Sąd może zwolnić stronę od kosztów sądowych w części, jeżeli strona jest w stanie ponieść tylko część tych kosztów.</p>
      <p>Ustęp drugi cytowanego przepisy stanowi z kolei, że częściowe zwolnienie od tych kosztów może polegać na zwolnieniu od poniesienia albo ułamkowej lub procentowej ich części, albo określonej ich kwoty, albo niektórych opłat lub wydatków. Może też polegać na przyznaniu zwolnienia co do pewnej części roszczenia lub co do niektórych roszczeń dochodzonych łącznie; roszczenia te lub ich części sąd oznacza w postanowieniu o przyznaniu częściowego zwolnienia od kosztów sądowych.</p>
      
      <p>W myśl art. 102 ust. 1 ustawy zwolnienia od kosztów sądowych może domagać się osoba fizyczna, jeżeli złoży oświadczenie, z którego będzie wynikało, że nie jest w stanie ich ponieść bez uszczerbku utrzymania koniecznego dla siebie i rodziny.</p>
      
      <p>Zaznaczenia wymaga, iż zgodnie z obowiązującym prawem postępowanie sądowe w sprawach cywilnych, w tym sprawach z zakresu prawa pracy, wiąże się z koniecznością uiszczenia opłat sądowych. Zasadą jest zatem, iż strona która podejmuje czynności procesowe musi liczyć się z obowiązkiem poniesienia wydatków, a uzyskanie zwolnienia od kosztów sądowych stanowi wyjątek uzasadniony szczególnymi okolicznościami, wyjątkowo ciężką sytuacją życiową strony.</p>
      
      <p>Godzi się w tym miejscu przywołać wyrok Sądu Apelacyjnego w Rzeszowie z dnia 18 stycznia 2013 roku w sprawie o sygnaturze akt I ACz 824/12, zgodnie z którym pomoc Państwa w postaci przyznania stronom możliwości ubiegania się o zwolnienie od obowiązku wynikającego z art. 2 ust. 2 u.k.s.s.c. jest wyrazem gwarancji praw obywatelskich wynikających z <a href="http://isap.sejm.gov.pl/DetailsServlet?id=WDU19970780483" title="Konstytucja Rzeczypospolitej Polskiej z dnia 2 kwietnia 1997 r. - Dz. U. z 1997 r. Nr 78, poz. 483 (art. 45)">art. 45 Konstytucji RP</a>. <span class="underline">
<!-- -->Zatem rozstrzygając o kosztach postępowania sąd zobowiązany jest , kierując się gwarancjami praw obywatelskich zawartymi w <a href="http://isap.sejm.gov.pl/DetailsServlet?id=WDU19970780483" title="Konstytucja Rzeczypospolitej Polskiej z dnia 2 kwietnia 1997 r. - Dz. U. z 1997 r. Nr 78, poz. 483 ()">Konstytucji</a> , tak ukształtować zakres obowiązków fiskalnych strony, aby umożliwić stronie dostęp do sądu.</span>
</p>
      
      <p>W innym orzeczeniu, ten sam Sąd podkreślił, iż zwolnienie od uiszczenia kosztów sądowych <span class="underline">
<!-- -->następuje po dokładnej analizie aktualnej sytuacji materialnej strony, w odniesieniu do konkretnej kwoty, której obowiązek zapłaty wystąpił na danym etapie postępowania. (Postanowienie Sądu Apelacyjnego Rzeszowie z dnia 12 października 2012 roku o sygnaturze akt : </span>I ACz 663/12<strong>
<!-- -->)</strong>
</p>
      
      <p>Sąd Okręgowy podziela także stanowisko wyrażone przez Europejski Trybunał Praw Człowieka w sprawie <span class="anon-block">K.</span> v. Polska o sygnaturze 71731/01 zgodnie z którym wysokość opłat sądowych , <span class="underline">
<!-- -->oceniona w świetle konkretnych okoliczności danej sprawy</span>, <span class="underline">
<!-- -->włącznie z możnością ich uiszczenia przez skarżącego, oraz etap postępowania, na którym ograniczenie to zostało nałożone</span>, są istotnymi czynnikami przy rozstrzyganiu o tym, czy osoba mogła korzystać z prawa dostępu do sądu i jej sprawa została rozpatrzona przez sąd.</p>
      
      <p>Przenosząc powyższe rozważania na grunt przedmiotowej sprawy , Sąd Okręgowy doszedł do przekonania, iż aktualna sytuacja życiowa powoda , w tym jego kondycja finansowa , sytuacja rodzinna związana z narodzinami w styczniu bieżącego roku dziecka, a więc w miesiącu następującym po miesiącu , w którym powód otrzymał wypowiedzenie umowy o pracę, przemawia za częściowym zwolnieniem powoda od uiszczania kosztów sądowych.</p>
      <p>Zdaniem Sądu Okręgowego , dotychczasowe zarobki osiągane przez powoda , niewątpliwie nie należały do niskich . Jednakże biorąc pod uwagę wydatki związane choćby ze spłatą kredytu na mieszkanie , czy sytuację rodzinną związaną z zagrożoną ciążą żony i wydatkami jakie łączą się z oczekiwaniem na narodziny dziecka , nie stanowiły one na tyle znacznej sumy pieniężnej, która- przy uwzględnieniu stałych obciążeń - umożliwiłaby powodowi poczynienia stosownych oszczędności, umożliwiających obecnie pokrycie w pełni opłaty sądowej od pozwu wynoszącej 5175 zł. .</p>
      <p>Ponownie przypomnieć należy, iż podjęcie decyzji w przedmiocie zwolnienia lub nie od uiszczenia kosztów sądowych musi nastąpić po <span class="underline">
<!-- -->dokładnej analizie aktualnej sytuacji materialnej strony, w odniesieniu do konkretnej kwoty, której obowiązek zapłaty wystąpił na danym etapie postępowania.</span>
</p>
      <p>Ciąża żony powoda jak również urodzenie się dziecka , niewątpliwie generowały dodatkowe wydatki , które znalazły odzwierciedlenie w wydrukach z rachunków bankowych strony. Powyższe w zestawieniu z wysokością należnej opłaty od pozwu , jak również fakt, iż sprawa dotyczy wypowiedzenia umowy o pracę, które nastąpiło nagle i którego powód się nie spodziewał, a od którego zgodnie z obowiązującym prawem termin do wniesienia odwołania wynosi 7 dni , zrozumiałym czyni twierdzenie , iż zgromadzenie stosunkowo dużej kwoty pieniężnej w obiektywnie bardzo krótkim okresie czasu, może w istocie okazać się niemożliwym , a to z kolei oznaczać będzie pozbawienie powoda dostępu do Sądu .</p>
      <p>Sąd Okręgowy podkreśla , iż nie neguje stanowiska zajętego w przywołanych przez Sąd Rejonowy orzeczeniach .</p>
      <p>Każde z orzeczeń zapadło jednakże na gruncie konkretnego stanu faktycznego , na który to stan składała się nie tylko sytuacja rodzinna i majątkowa zobowiązanego , ale także wysokość należnych kosztów sądowych oraz etap , na którym koszty te winny być uiszczone.</p>
      <p>Niewątpliwie inna jest sytuacja , gdy strona wskazuje na niemożliwość uiszczenia stosunkowo niewysokich kosztów, a także w sytuacji , gdy mogła przygotować się do wystąpienia na drogę postępowania sądowego i miała czas na zgromadzenie odpowiednich środków pieniężnych , czyniąc oszczędności we własnych wydatkach .</p>
      <p>Inaczej przedstawia się sprawa , gdy konieczność poniesienia wysokich kosztów sądowych pojawia się w bardzo krótkim czasie , tak jak ma to miejsce w niniejszej sprawie .</p>
      
      <p>Z tych przyczyn , Sąd Okręgowy uznał, iż istnieją przesłanki przemawiające za częściowym zwolnieniem powoda od kosztów , a mianowicie co do kwoty przewyższającej 2 500 zł.</p>
      
      <p>W ocenie Sądu Okręgowego aktualna sytuacja życiowa i finansowa powoda jest bez wątpienia trudna ale nie skrajna.</p>
      <p>Biorąc pod uwagę fakt, iż żona skarżącego otrzymuje zasiłek chorobowy , a powód do końca stycznia otrzymywał wynagrodzenie za pracę opiewające na kwotę 6000 zł netto, Sąd Okręgowy doszedł do przekonania, iż powód jest w stanie uiścić opłatę sądową od pozwu w kwocie 2.500 zł bez uszczerbku dla utrzymania siebie i rodziny.</p>
      
      <p>Mając powyższe na uwadze, zgodnie z treścią <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 386;art. 386 § 1)">art. 386 §1 k.p.c.</a> w związku z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 397;art. 397 § 2)">art.397 § 2 k.p.c.</a> oraz cytowanymi powyżej przepisami Sąd zmienił postanowienie Sądu Rejonowego Gdańsk – Południe w Gdańsku VI Wydział Pracy i Ubezpieczeń Społecznych z dnia 04 lutego 2014 roku i zwolnił powoda <span class="anon-block">W. K.</span> od opłaty od pozwu ponad kwotę 2500 zł- o czym orzekł w punkcie pierwszym.</p>
      <p>W <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385 pkt. 2)">punkcie drugim</a> , mając na uwadze treść <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 397;art. 397 § 2)">art. 397 § 2 k.p.c</a> Sąd Okręgowy oddalił zażalenie powoda w pozostałym zakresie.</p>
      
      <p>
        <strong>
<!-- -->SSO Elżbieta Zabrocka</strong>
</p>
    </div>