<p>Sygn. akt II Cz 600/13</p>
    <div>
      <h2>POSTANOWIENIE</h2>
      <p>Dnia 10 października 2013 roku</p>
      <p>
<strong>
<!-- -->Sąd Okręgowy w Bydgoszczy II Wydział Cywilny - Odwoławczy</strong>
</p>
      <p>w składzie następującym :</p>
      <p>Przewodniczący : SSO Piotr Starosta</p>
      <p>Sędziowie : SO Irena Dobosiewicz (spr.)</p>
      <p>SO Wojciech Borodziuk</p>
      
      <p>po rozpoznaniu w dniu 10 października 2013 roku w Bydgoszczy</p>
      <p>na posiedzeniu jawnym</p>
      <p>sprawy z powództwa : <span class="anon-block">S. K.</span>
</p>
      <p>przeciwko : <span class="anon-block">E. W.</span> i <span class="anon-block">L. W.</span>
</p>
      <p>o: ustalenie nieważności czynności prawnej</p>
      <p>na skutek zażalenia powoda</p>
      <p>na postanowienie Sądu Rejonowego w Świeciu VI Zamiejscowego Wydziału Cywilnego z siedzibą w Tucholi z dnia 29 kwietnia 2013 r.</p>
      <p>sygn. akt VI C 84/13</p>
      <p>
<strong>
<!-- -->p o s t a n a w i a :</strong>
</p>
      <p>
        <strong>
<!-- -->uchylić zaskarżone postanowienie.</strong>
</p>
      <p>
        <em>
<!-- -->Na oryginale właściwe podpisy</em>
</p>
      
      <p>Sygn. akt. II Cz 600/1</p>
    </div>
    <div>
      <h2>UZASADNIENIE</h2>
      <p>Sąd Rejonowy postanowieniem z dnia 29 kwietnia 2013r. odrzucił apelację powoda, wskazując przepis <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 370)">art. 370 kpc</a>.</p>
      <p>Wskazał Sąd Rejonowy, że w dniu 21 stycznia 2013 roku w niniejszej sprawie Sąd wydał wyrok, który na żądanie powoda został doręczony mu wraz z uzasadnieniem w dniu 21 lutego 2013 roku, co wynika ze zwrotnego poświadczenia odbioru. Jeszcze przed doręczeniem powodowi odpisu wyroku wraz z uzasadnieniem, powód pismem z dnia 23 stycznia 2013 roku wniósł apelację od wydanego w sprawie wyroku. Zarządzeniem z dnia 8 kwietnia 2013 roku wezwano powoda do usunięcia braków formalnych apelacji poprzez złożenie dwóch odpisów pisma z dnia 23 stycznia 2013 roku, w terminie 7 dni pod rygorem odrzucenia apelacji. W odpowiedzi na to zarządzenie, powód nie przedłożył odpisów swojego wcześniejszego pisma, lecz nowe pismo, nazwane „apelacja 2-ga" z dnia 22 kwietnia 2013 roku, co nie stanowiło prawidłowego wykonania przedmiotowego zarządzenia Przewodniczącego. Nadto, w dniu 25 kwietnia 2013 roku wpłynęło od powoda pismo, w postaci przesłanego powodowi odpisu wyroku wraz z uzasadnieniem, z naniesionymi na nim odręcznymi dopiskami powoda. Dodatkowo w dniu 26 lutego wpłynęło inne jeszcze pismo powoda z dnia 21 lutego 2013 roku, nazwane „odpowiedź na pozew”. W związku z tymi pismami zarządzeniem z dnia 1 marca 2013 roku, doręczonym powodowi w dniu 11 marca 2013 roku, co wynika ze zwrotnego poświadczenia odbioru,<br/>wezwano powoda do usunięcia ich braków formalnych poprzez sprecyzowanie, czy pisma te stanowią apelacje w sprawie, a w przypadku potwierdzenia takiej intencji powoda, wezwano powoda do złożenia dwóch odpisów każdego z tych pism, w terminie 7 dni pod rygorem odrzucenia apelacji. W odpowiedzi na to zarządzenie powód wniósł nową apelację z dnia 17 marca 2013 roku, które to pismo nie stanowiło prawidłowego wykonania kolejnego zarządzenia Przewodniczącego. Niezależnie od tego powód w dniu 6 marca 2013 roku wniósł kolejne pismo z dnia 3 marca 2013 roku, nazwane apelacją.</p>
      <p>Wobec tego pisma, zarządzeniem z dnia 20 marca 2013 roku, doręczonym powodowi w dniu 25 marca 2013 roku, co wynika ze zwrotnego poświadczenia odbioru, wezwano powoda do usunięcia braków formalnych apelacji poprzez złożenie odpisu tego pisma. W odpowiedzi powód złożył odpis swojego innego pisma, tj. z dnia 17 marca 2013roku.</p>
      <p>W konsekwencji powyższego stwierdził Sąd, że pomimo wyraźnego formułowania treści zarządzeń w przedmiocie usunięcia braków formalnych apelacji, powód nie wykonał prawidłowo żadnego ze wskazanych zarządzeń, a nadto niezależnie od ich treści, wnosił do Sądu kolejne pisma, nie stanowiące odpisów poprzednich. Z kolei apelacja z dnia 17 marca 2013 roku jako spóźniona podlegała odrzuceniu, albowiem termin do jej wniesienia upłynął z dniem 7 marca 2013 roku, na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 369;art. 369 § 1)">art. 369 § 1 kpc</a>, zgodnie z którym termin do wniesienia apelacji wynosi dwa tygodnie od doręczenia stronie skarżącej wyroku wraz z uzasadnieniem. To pismo natomiast zostało nadane w urzędzie pocztowym w dniu 18 marca 2013 roku, co wynika z pieczęci sądowej.</p>
      <p>W zażaleniu powód domagał się rozpoznania jego apelacji. Podniósł, że nie jest dla niego zrozumiała treść zaskarżonego postanowienia. Dlatego od początku procesu domagał się ustanowienia dla siebie pełnomocnika z urzędu, tak z uwagi na zawiłość sprawy oraz stan zdrowia i wiek /81 lat/.</p>
      
      <p>
<strong>
<!-- -->Sąd Okręgowy zważył, co następuje:</strong>
</p>
      
      <p>Zażalenie podlegało uwzględnieniu, zaś postanowienie należało uchylić.</p>
      <p>W przedmiotowej sprawie Sąd Rejonowy naruszył reguły rzetelnego procesu i procedował bez zachowania zasady sprawiedliwości proceduralnej, co jest niezwykle istotne z punktu widzenia prawa powoda, jako strony procesu, oczekującej od Sądu niezwłocznego rozpoznania złożonego wniosku o ustanowienie pełnomocnika z urzędu.</p>
      <p>Powód bowiem już w swoim piśmie z dnia 30 sierpnia 2012r. /data wpływu – 31 sierpnia 2012r. k.10-10v akt sprawy/ złożył wniosek o przydzielenie mu pełnomocnika z urzędu. Wniosek swój uzasadniał zawiłością sprawy i nieznajomością prawa, a to po wezwaniu go przez Sąd do usunięcia braków formalnych pozwu.</p>
      <p>Nie sposób nie zauważyć też, co wynika z treści pozwu, że powód jest osobą w podeszłym wieku /obecnie 81 lat/, schorowaną, ze znacznym ubytkiem słuchu.</p>
      <p>Tymczasem Sąd Rejonowy w ogóle wniosku powoda nie rozpoznał i skierował sprawę na rozprawę na dzień 21 stycznia 2013r., na której wydał wyrok oddalający powództwo.</p>
      <p>Takie procedowanie niewątpliwie naruszyło prawa powoda do rzetelnego procesu. Wielokrotnie bowiem Sąd Najwyższy w swoich orzeczeniach podnosił, iż z prawa do rzetelnego procesu wynika, że wniosek o ustanowienie pełnomocnika z urzędu winien być rozpoznany bez zbędnej zwłoki, a także bez podejmowania dalszych definitywnych w skutkach dla stron czynności procesowych, a w szczególności przed wydaniem merytorycznego rozstrzygnięcia w sprawie /wyrok z dnia 11 lipca 2012r. sygn II CSK 657/11/.</p>
      <p>Sąd Okręgowy nie przesądzając o zasadności bądź nie wniosku powoda, wskazuje na konieczność jego niezwłocznego rozpoznania.</p>
      <p>Odnosząc się natomiast do zaskarżonego postanowienia, to oczywiście winno ono podlegać uchyleniu. Sąd Rejonowy, odrzucając apelację powoda, wykazał się niekonsekwencją. Miał bowiem wątpliwości, które z pism powoda winno zostać uznane za apelację – czy to z 23 stycznia 2013r. /zarządzenie – k.85/ czy z 3 marca 2013r./zarządzenie – k.78/. Wskazuje na to również i uzasadnienie zaskarżonego postanowienia.</p>
      <p>A treść pism powoda wskazuje na nieporadność i trudności ze zrozumieniem treści kierowanych do niego pism Sądu.</p>
      <p>Konsekwencją wadliwości zaskarżonego postanowienia, a nade wszystko, naruszeniem reguł rzetelnego procesu było uchylenie zaskarżonego postanowienia, o czym Sąd Okręgowy orzekł na mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 386;art. 386 § 1)">art. 386§1 kpc</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 397;art. 397 § 2)">art. 397§2 kpc</a>.</p>
    </div>