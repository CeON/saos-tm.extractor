<p>
<strong>
<!-- -->
<span class="underline">
<!-- -->Sygn. akt</span> VPa 100/13</strong>
</p><div>
<h2>WYROK</h2>
<h5>W IMIENIU RZECZYPOSPOLITEJ POLSKIEJ</h5>
<p> <strong>
<!-- -->Dnia</strong> 19 września 2013 roku</p>
<p>
<strong>
<!-- -->
<span class="underline">
<!-- -->Sąd Okręgowy - Sąd Pracy i Ubezpieczeń Społecznych w Legnicy</span>
</strong>
</p>
<p>
<strong>
<!-- -->w składzie następującym:</strong>
</p>
<p>
<strong>
<!-- -->Przewodniczący – SSO Jacek Wilga</strong>
</p>
<p>
<strong>
<!-- -->Sędziowie: SSO Krzysztof Główczyński (spr.)</strong>
</p>
<p>
<strong>
<!-- -->SSO Andrzej Marek</strong>
</p>
<p>
<strong>
<!-- -->Protokolant:</strong> Ewa Sawiak</p>
<p>
<strong>
<!-- -->po rozpoznaniu w dniu</strong> 19 września 2013 roku <strong>
<!-- -->w Legnicy</strong>
</p>
<p>
<strong>
<!-- -->na rozprawie </strong>
</p>
<p>
<strong>
<!-- -->sprawy z powództwa</strong> <span class="anon-block">R. L.</span>
</p>
<p>
<strong>
<!-- -->przeciwko</strong> <span class="anon-block">K. M.</span>
</p>
<p>o ustalenie wypadku przy pracy i sprostowanie protokołu powypadkowego</p>
<p>
<strong>
<!-- -->na skutek apelacji</strong> powoda</p>
<p>
<strong>
<!-- -->od wyroku</strong> Sądu Rejonowego - Sądu Pracy i Ubezpieczeń Społecznych w Legnicy</p>
<p>
<strong>
<!-- -->z dnia</strong> 9 kwietnia 2013 roku</p>
<p>
<strong>
<!-- -->sygn. akt</strong> IV P 487/12</p>
<p>
<strong>
<!-- -->oddala apelację.</strong>
</p>
</div><div>
<h2>UZASADNIENIE</h2>
<p>Wyrokiem z dnia 09 kwietnia 2013 r. Sąd Rejonowy w Legnicy Wydział IV Pracy i Ubezpieczeń Społecznych, w sprawie z powództwa <span class="anon-block">R. L.</span> przeciwko <span class="anon-block">K. M.</span> o ustalenie wypadku przy pracy i sprostowanie protokołu powypadkowego, powództwo oddalił.</p>
<p>Sąd Rejonowy ustalił, iż powód był zatrudniony u pozwanego na stanowisku kierowcy samochodu ciężarowego. Pracę tę wykonywał wożąc samochodem ciężarowym <span class="anon-block">R.</span>żwir ze żwirowni na budowę <span class="anon-block">autostrady (...)</span>, na odcinku koło <span class="anon-block">S.</span>. Raz na dwa tygodnie, na weekend zawsze z <span class="anon-block">M. F.</span>powód wracał jego prywatnym samochodem do domu w <span class="anon-block">L.</span>. Po spowodowanej awarią skrzyni biegów blisko miesięcznej przerwie, powód przystąpił do pracy po naprawie pojazdu w dniu 25 września 2011 r. i pracę tę wykonywał do soboty – 01 października 2011 r. W tym dniu po zakończeniu pracy <span class="anon-block">R. L.</span>około 16:00 zjechał na plac żwirowni. Ustaliwszy z pozwanym, że zabierze powoda na weekend do domu, <span class="anon-block">M. F.</span>zaproponował powodowi powrót do domu. Powód stwierdził, że dopiero co przyjechał do pracy i nie opłaca mu się zjeżdżać na weekend; przekazał natomiast ubrania do prania. W niedzielę 02 października 2011 r. przed południem powód wsiadł do samochodu <span class="anon-block">R.</span>i wjechał nim na wagę w wykopie żwirowni. Chcąc wysiąść z pojazdu, po otwarciu drzwi, wypadł z wysokości 1,8 m twarzą na wagę. Sytuację tę obserwowali <span class="anon-block">M. M.</span>, który będąc pracownikiem innej firmy także pracował na żwirowni oraz pracownik ochrony żwirowni. Widząc upadek powoda, obaj podbiegli do niego i podczas udzielania mu pomocy <span class="anon-block">M. M.</span>poczuł z ust <span class="anon-block">R. L.</span>zapach alkoholu. Powód mówił niezrozumiale, chciał z powrotem wsiadać do samochodu i ładować żwir; nie rozumiał, że była niedziela i że tego dnia żwirownia nie pracowała. Stwierdziwszy nietrzeźwość <span class="anon-block">R. L.</span>, <span class="anon-block">M. M.</span>nie pozwolił mu wsiąść z powrotem do pojazdu. Zabrał powodowi kluczyki i jego pojazd odstawił na plac pod lasem. Jadąc samochodem powoda <span class="anon-block">M. M.</span>widział w nim obok siedzenia prawie pustą butelkę po wódce oraz czuł zapach alkoholu.</p>
<p>W wywiadzie lekarskim powód podał, że urazu głowy i kręgosłupa szyjnego doznał w dniu 02 października 2011 r. po upadku na ziemię podczas wychodzenia z samochodu ciężarowego, że przytomności nie stracił, a okoliczności zdarzenia pamięta.</p>
<p>Biorąc za podstawę rozstrzygnięcia dokumentację powypadkową, kartę leczenia szpitalnego z 31 października 2011 r. oraz zeznania świadków <span class="anon-block">M. F.</span>, <span class="anon-block">M. M.</span>, <span class="anon-block">J. S.</span>i <span class="anon-block">J. M.</span>, nie dając wiary sprzecznym z wymienionymi dowodami i niekonsekwentnym wyjaśnieniom <span class="anon-block">R. L.</span>Sąd Rejonowy uznał, że powód w dniu 01 października 2011 r. (sobota), mimo zapewnienia mu przez pracodawcę transportu powrotnego do domu, z możliwości tej nie skorzystał. Na podstawie zeznań bezpośredniego świadka <span class="anon-block">M. M.</span>ustalił, iż w niedzielę, 02 października 2011 r. powód wjechał samochodem ciężarowym <span class="anon-block">R.</span> na wagę żwirowni i po otwarciu kabiny, chcąc z niej wysiąść, spadł twarzą na wagę z wysokości 1,8 m.</p>
<p>W ocenie Sądu I instancji, zdarzenie z dnia 02 października 2011 r. nie miało żadnego związku z pracą. Uznał, iż w świetle zeznań świadków wyjaśnienia powoda, który wskazywał, iż w tym dniu od rana do około 16:00 – 17:00, do momentu kiedy uderzyła go osłona przykrywająca wał, naprawiał samochód, są niewiarygodne. Sąd Rejonowy wskazał szereg rozbieżności pomiędzy podawanymi przez powoda rożnymi wersjami wypadku. Uznał, że jego wyjaśnienia są niekonsekwentne i nie zasługują na wiarę. Poza pierwotnymi twierdzeniami powoda, które podał będąc w szpitalu, żadna następna wersja wydarzeń nie znalazła potwierdzenia w zgromadzonym w sprawie materiale dowodowym.</p>
<p>Uwzględniając poczynione w sprawie ustalenia faktyczne oraz swoje rozważania, Sąd Rejonowy uznał, że nie zachodzi żaden związek zdarzenia z dnia 02 października 2011 r. z pracą. Brak jest w sprawie czasowego, a przede wszystkim funkcjonalnego związku zdarzenia z pracą.</p>
<p>W apelacji od powyższego wyroku <span class="anon-block">R. L.</span> skarżąc punkt I wyroku, wniósł o jego zmianę poprzez uznanie zdarzenia z dnia 02 października 2011 r. za wypadek przy pracy oraz o sprostowanie protokołu powypadkowego.</p>
<p>Kwestionując ustalenia zaskarżonego wyroku, powód podał, iż w dniu 01 października 2011 r. we wszystkich samochodach, w tym w samochodzie <span class="anon-block">M. F.</span>, który często go zabierał, brak było wolnego miejsca. Odnosząc się do zeznań <span class="anon-block">M. F.</span> stwierdził, iż nie jest mu znana przyczyna zeznania tego świadka, wskazującego na to, że powód nie chciał z nim wracać. <span class="anon-block">R. L.</span> argumentował, że o zaistniałej w tym dniu sytuacji informował telefonicznie pozwanego, że obiecując zapłatę za naprawę, pozwany polecił mu „… porobić przy samochodzie …”. Na okoliczność zdarzenia z dnia 02 października 2011 r. powód podał, że po uniesieniu lekko rano w niedzielę kabiny sprawdzał silnik, dokręcał koła, naprawiał światła, usuwał wyciek oleju, dokręcał wał i osłonę. Stojąc na osłonie, chwycił „… za uchwyt kabiny gdy się oberwała …” spadł głową na ubitą ziemię. Po ocknięciu się nie pamiętał jak długo leżał nieprzytomny. Pozbierał narzędzia i poszedł spać. Powód stwierdził, że poza nim i portierem nikogo więcej na żwirowni nie było.</p>
<p>
<strong>
<!-- -->Sąd Okręgowy zważył co następuje.</strong>
</p>
<p>Pozbawiona uzasadnionych podstaw apelacja nie zasługuje na uwzględnienie.</p>
<p>Jakkolwiek apelacja wprost nie formułuje żadnych zarzutów apelacji, to analiza jej treści uzasadnia wniosek, że powód nie akceptuje dokonanej przez Sąd I instancji oceny dowodów i ustalonego na ich podstawie stanu faktycznego sprawy. <span class="anon-block">R. L.</span> przedstawił odbiegającą od ustalonej w sprawie swoją wersję zdarzenia, przy czym na poparcie swoich twierdzeń nie przedstawił żadnych dowodów. W istocie zatem podstawę wniesionej w sprawie apelacji stanowi zarzut błędnej oceny zebranych w sprawie dowodów, skutkującej niewłaściwym ustaleniem stanu faktycznego.</p>
<p>Zgodnie z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 233;art. 233 § 1)">art. 233 § 1 k.p.c.</a> sąd ocenia wiarygodność i moc dowodów według własnego przekonania, na podstawie wszechstronnego rozważenia zebranego materiału. Zarzut przekroczenia przez Sąd I instancji granicy swobodnej oceny dowodów należy uznać za bezzasadny, bowiem skuteczna obrona stanowiska skarżącego w tym zakresie wymagałaby wykazania, że Sąd uchybił zasadom logicznego rozumowania lub doświadczenia życiowego oraz brak wszechstronnej oceny wszystkich istotnych dowodów (por. wyroki Sądu Najwyższego z dnia 29 lipca 1998 r., sygn. akt II UKN 151/98, z dnia 04 lutego 1999 r., sygn. akt II UKN 459/98, z dnia 05 stycznia 1999 r., sygn. akt II UKN 76/99). Tylko w przypadku, gdy brak logiki w wiązaniu wniosków z zebranymi dowodami lub gdy wnioskowanie sądu wykracza poza schematy logiki formalnej, albo – wbrew zasadom doświadczenia życiowego – nie uwzględnia jednoznacznych praktycznych związków przyczynowo-skutkowych, to przeprowadzona przez sąd ocena dowodów może być skutecznie podważona (por. wyrok Sądu Najwyższego z dnia 27 września 2002 r., sygn. akt II CKN 817/00). W ocenie Sądu Okręgowego, Sąd Rejonowy należycie wyjaśnił sprawę, a przeprowadzona ocena dowodów jest prawidłowa i odpowiada powyższym kryteriom. Apelacja nie wykazuje uchybień w rozumowaniu Sądu, które podważałyby prawidłowość dokonanej oceny. Natomiast naruszenie zasady swobodnej oceny dowodów nie może polegać na przedstawieniu przez stronę alternatywnego stanu faktycznego, a tylko na podważeniu przesłanek tej oceny z wykazaniem, że jest ona rażąco wadliwa lub oczywiście błędna, czego – zdaniem Sądu Okręgowego – powód we wniesionej apelacji nie uczynił. Niepopartą żadnym obiektywnym dowodem własną relację przebiegu zdarzenia, powód przeciwstawił pozostałym dopuszczonym w sprawie dowodom ze zbieżnych w swej treści zeznaniom świadków, dokumentacji powypadkowej oraz karty informacyjnej leczenia szpitalnego z dnia 31 października 2011 r. W odróżnieniu od powoda, który nie był w stanie wyjaśnić przyczyn złożenia przez świadków, w tym <span class="anon-block">M. F.</span> zeznań określonej treści, dokonując oceny zebranego w sprawie materiału Sąd Rejonowy rzeczowo przedstawił motywy jakimi się kierował oceniając wiarygodność poszczególnych dowodów. Dokonana przez ten Sąd swobodna, a nie dowolna ocena dowodów nie budzi wątpliwości.</p>
<p>Mając na uwadze przedstawione wyżej okoliczności, Sąd Okręgowy na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a>, oddalił apelację, uznając ją za bezzasadną.</p>
</div>