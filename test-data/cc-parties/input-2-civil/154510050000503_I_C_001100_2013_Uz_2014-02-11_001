<p>Sygn. akt I C 1100/13 upr.</p>
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>  Dnia 20 grudnia 2013 r.</p>
      
      <p>
<strong>
<!-- -->Sąd Rejonowy w Legionowie I Wydział Cywilny</strong>
</p>
      <p>w składzie następującym:</p>
      
      <table>
        <colgroup>
          <col width="186"/>
          <col width="525"/>
        </colgroup>
        <tr>
          <td>
            <p>Przewodniczący:</p>
          </td>
          <td>
            <p>SSR Krzysztof Stępniewski</p>
          </td>
        </tr>
        <tr>
          <td>
            <p>Sędziowie:</p>
          </td>
          <td>
            <p>-</p>
          </td>
        </tr>
        <tr>
          <td>
            <p>Protokolant:</p>
          </td>
          <td>
            <p>Sebastian Śliwiński</p>
          </td>
        </tr>
      </table>
      
      <p>po rozpoznaniu na rozprawie w dniu 20 grudnia 2013 r. w <span class="anon-block">L.</span>
</p>
      <p>sprawy z powództwa</p>
      <p>
<span class="anon-block"> (...) Sp. z o. o.</span>
</p>
      <p>przeciwko</p>
      <p>
<span class="anon-block">M. Z.</span>
</p>
      <p>o zapłatę</p>
      
      <p>Powództwo oddala</p>
      
      <p>
<strong>
<!-- -->Sygn. akt: I C 1100/13</strong>
</p>
    </div>
    <div>
      <h2>UZASADNIENIE</h2>
      <p>
        <strong>
<!-- -->Wyroku Sądu Rejonowego w Legionowie z dnia 20.12.2013 r.</strong>
</p>
      
      <p>W dniu 18.04.2013 r. do Sądu Rejonowego Lublin – Zachód w Lublinie w ramach elektronicznego postępowania upominawczego został wniesiony pozew przez <span class="anon-block"> (...) Spółka z ograniczoną odpowiedzialnością</span> z siedzibą w <span class="anon-block">W.</span> przeciwko <span class="anon-block">M. Z.</span> o zapłatę.</p>
      
      <p>W dniu 28.05.2013 r. Sąd wydał nakaz zapłaty w postępowaniu upominawczym.</p>
      
      <p>Pozwany złożył sprzeciw od nakazu zapłaty, wnoszą o oddalenie powództwa i podnosząc zarzut przedawnienia.</p>
      
      <p>
<strong>
<!-- -->Sąd ustalił następujący stan faktyczny:</strong>
</p>
      
      <p>W dniu 29.10.2012 r. doszło do zawarcia umowy sprzedaży wierzytelności pomiędzy <span class="anon-block"> Wyższą Szkołą (...)</span>. <span class="anon-block">J. C.</span> w <span class="anon-block">R.</span> a powodem, której przedmiotem było przeniesienie na rzecz powoda wierzytelności pieniężnych określonych w § 3 umowy w celu ich dalszej windykacji. Zbywca oświadczył, iż przysługują mu niesporne i wymagalne wierzytelności w stosunku do dłużników tytułem świadczonych usług edukacyjnych. Zbywca zgodnie z postanowieniami umowy miał sporządzić i dołączyć do umowy zestawienie pisemne zawarte w załączniku nr 2, które miało zawierać wykaz wierzytelności objętych umową.</p>
      
      <p>Do umowy załączono wyciąg z załącznika do umowy sprzedaży wierzytelności z dnia 25.10.2012 r.</p>
      
      <p>Powód wezwał pozwanego pismem z dnia 30.10.2012 r. do zapłaty, informując go o dokonanym przelewie wierzytelności. W aktach brak jest dowodu doręczenia powyższego pisma pozwanemu.</p>
      
      <p>
<strong>
<!-- -->Sąd zważył, co następuje:</strong>
</p>
      
      <p>Powództwo nie zasługuje na uwzględnienie.</p>
      
      <p>Zgodnie z art. 6 k.c. ciężar udowodnienia faktu spoczywa na osobie, która z faktu tego wywodzi skutki prawne. Obowiązek przedstawienia dowodów spoczywa na stronach (art. 3 § 1 k.p.c.), a ciężar udowodnienia faktów mających dla rozstrzygnięcia sprawy istotne znaczenie (art. 227 k.p.c.) spoczywa na stronie, która z faktów tych wywodzi skutki prawne (art. 6 k.c.).</p>
      
      <p>Zatem powód powinien udowodnić okoliczności określone w art. 509 k.c. i art. 510 § 1 k.c. dotyczące elementów przedmiotowo istotnych umowy przelewu, jej ważności oraz skuteczności tej umowy.</p>
      
      <p>Zgodnie z art. 509 § 1 k.c. wierzyciel może bez zgody dłużnika przenieść wierzytelność na osobę trzecią (przelew), chyba że sprzeciwiałoby się to ustawie, zastrzeżeniu umownemu albo właściwości zobowiązania. Zgodnie z art. 510 § 1 k.c. umowa sprzedaży wierzytelności przenosi wierzytelność na nabywcę (...).</p>
      
      <p>Powód wskazał, iż na podstawie umowy cesji wierzytelności przejął od <span class="anon-block"> Wyższej Szkoły (...)</span> w <span class="anon-block">R.</span> prawa do wierzytelności wobec pozwanego z tytułu świadczenia usług edukacyjnych</p>
      
      <p>Z załączonej przez powoda umowy z dnia 29.10.2012 r. nie wynika jednak jakie wierzytelności, w jakiej wysokości i w stosunku do kogo zostały na jej podstawie zbyte. Do akt nie dołączono załącznika nr 2, o którym stanowi umowa, a dołączono jedynie wyciąg z załącznika do umowy. Z wyciągu tego wynika, iż doszło do przelewu wierzytelności kwoty 800 złotych. Z rozliczenia z kontrahentem k. 40 wynika, iż pozwany był wobec <span class="anon-block"> Wyższej Szkoły (...)</span> dłużnikiem co do zapłaty kwot: 350 złotych tytułem nieopłaconego czesnego za grudzień 2003 r., 350 złotych tytułem nieopłaconego czesnego za styczeń 2004 r. i za ponowny wpis na listę studentów w maju 2004 r. w kwocie 100 złotych.</p>
      
      <p>Biorąc jednak pod uwagę fakt, iż pozwany zakwestionował podstawę i wysokość roszczenia, zaś powód na potwierdzenie swoich racji przedstawił jedynie dokument prywatny, z którego nie wynika, że <span class="anon-block"> Wyższa Szkoła (...)</span> dokonała przelewu tej konkretnej wierzytelności, która przysługiwała tejże Szkole wobec pozwanego, należy uznać, że powód nie udowodnił istnienia wierzytelności <span class="anon-block"> Wyższej Szkoły (...)</span> w stosunku do pozwanego.</p>
      
      <p>Wobec zaś nie udowodnienia, iż <span class="anon-block"> Wyższa Szkoła (...)</span> w <span class="anon-block">R.</span> miała wobec pozwanego wierzytelność wynikającą z umowy, nie mogło nastąpić skuteczne zbycie tej wierzytelności. Zgodnie bowiem z art. 510 § 1 k.c. przesłanką skutecznego przeniesienia wierzytelności na nabywcę jest istnienie tej wierzytelności i przysługiwanie tej wierzytelności zbywcy (<em>
<!-- -->nemo plus iuris in alium transfere potest quam ipse habet</em>). Z powodu bezskuteczności umowy przelewu zawartej między <span class="anon-block"> Wyższą Szkołą (...)</span> siedzibą w <span class="anon-block">W.</span> a powodem, nie nastąpił skutek w postaci przeniesienia wierzytelności – art. 510 § 1 k.c.</p>
      
      <p>Dodatkowo skuteczny okazał się zgłoszony przez pozwanego zarzut przedawnienia roszczenia.</p>
      
      <p>Zgodnie z art. 117 § 1 k.c. z zastrzeżeniem wyjątków w ustawie przewidzianych, roszczenia majątkowe ulegają przedawnieniu. Art. 117 § 2 k.c. stanowi, iż po upływie terminu przedawnienia ten, przeciwko komu przysługuje roszczenie, może uchylić się od jego zaspokojenia, chyba że zrzeka się korzystania z zarzutu przedawnienia.</p>
      
      <p>Art. 120 § 1 zdanie 1 k.c. określa, iż bieg przedawnienia rozpoczyna się od dnia, w którym roszczenie stało się wymagalne.</p>
      
      <p>W przedmiotowej sprawie termin spełnienia świadczenia pieniężnego przez pozwanego został wskazany przez powoda w dokumencie zatytułowanym „Rozliczenie z kontrahentem”, tj. w przypadku kwoty 350 złotych termin został wskazany na dzień 30.12.2003, w przypadku kwoty 350 złotych na dzień 30.01.2004 r., zaś w przypadku kwoty 100 złotych na dzień 12.05.2004 r. Stosownie do przepisu art. 751 pkt 2 Kodeksu cywilnego roszczenia z tytułu nauki, jeżeli przysługują osobom trudniącym się zawodowo takimi czynnościami albo osobom utrzymującym zakłady na ten cel przeznaczone przedawniają się z upływem dwóch lat. Tym samym powyższe roszczenia przedawniły się odpowiednio z dniem 31.12.2005 r., 31.01.2006 r., 13.05.2006 r.</p>
      
      <p>Pozwany zgłosił zarzut przedawnienia roszczenia o zapłatę. Zgodnie z art. 513 § 1 k.c. dłużnikowi przysługują przeciwko nabywcy wierzytelności wszelkie zarzuty, które miał przeciwko zbywcy w chwili powzięcia wiadomości o przelewie. Dlatego podniesiony przez dłużnika zarzut przedawnienia roszczenia jest skuteczny również przeciwko dalszym nabywcy wierzytelności, w tym wobec powoda. Zaś z chwilą przedawnienia roszczenia głównego przedawnia się także roszczenie o odsetki za opóźnienie jako roszczenie uboczne (por. uchwałę składu 7 sędziów Sądu Najwyższego z dnia 26 stycznia 2005r., sygn. akt III CZP 42/04).</p>
      
      <p>Z uwagi na powyższe okoliczności Sąd oddalił powództwo w całości.</p>
    </div>