<p>
<strong>
<!-- -->Sygn. akt VIII C 397/13</strong>
</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 20 grudnia 2013 r.</p>
      
      <p>Sąd Rejonowy dla Wrocławia - Śródmieścia Wydział VIII Cywilny</p>
      <p>w składzie :</p>
      
      <p>Przewodniczący:<strong>
<!-- --> SSR Urszula Sulima </strong>
</p>
      <p>Protokolant:<strong>
<!-- --> Alicja Winiarska </strong>
</p>
      
      <p>po rozpoznaniu w dniu 20 grudnia 2013 r. we Wrocławiu na rozprawie sprawy</p>
      <p>z powództwa: <strong>
<!-- -->
<span class="anon-block"> (...) Finanse Spółki Akcyjnej</span> z siedzibą we <span class="anon-block">W.</span>
</strong>
</p>
      <p>przeciwko: <strong>
<!-- -->
<span class="anon-block">K. J.</span>
</strong>
</p>
      <p>o zapłatę</p>
      <p>oddala powództwo.</p>
    </div>
    <div>
      <h2>UZASADNIENIE</h2>
      <p>Pozwem wniesionym w dniu 20 listopada 2012 r. do Sądu Rejonowego w Lublinie strona powodowa <span class="anon-block"> (...) Finanse Spółka Akcyjna</span> z siedzibą we <span class="anon-block">W.</span> domagała się zasądzenia od pozwanej <span class="anon-block">K. J.</span> kwoty 517,43 zł wraz z odsetkami ustawowymi od dnia wniesienia pozwu do dnia zapłaty oraz kosztów procesu zgodnie ze spisem kosztów zawartym w treści pozwu, w tym kosztów zastępstwa procesowego według norm przepisanych.</p>
      <p>Strona powodowa w uzasadnieniu pozwu podniosła, iż dochodzona wierzytelność wynikała z braku zapłaty przez pozwaną za korzystanie z usług telekomunikacyjnych świadczonych przez <span class="anon-block"> (...) Spółkę Akcyjną</span> z siedzibą w <span class="anon-block">G.</span> na podstawie umowy o świadczenie usług telekomunikacyjnych. Strona powodowa nabyła przedmiotową wierzytelność uzyskując legitymację procesową czynną w sprawie. Podała, że na wartość przedmiotu sporu składała się suma należności z poszczególnych tytułów oraz odsetki naliczone na dzień 19 listopada 2012 r. Nadto na pozwanej spoczywał obowiązek zapłaty kwot 31,00 zł oraz 422,81 zł wynikających z wystawionych dokumentów finansowych. Strona powodowa podała, iż odsetki od poszczególnych kwot wynosiły: od kwoty 31,00 zł za okres od dnia 01.10.2011 r. do dnia 19.11.2012 r. - 4,59 zł, od kwoty 422,81 zł za okres od dnia 25.10.2011 r. do dnia 19.11.2012 r. - 59,03 zł. Pozwana, mimo wezwania nie uregulowała zadłużenia.</p>
      <p>W dniu 26 listopada 2012 r. został wydany nakaz zapłaty w elektronicznym postępowaniu upominawczym.</p>
      <p>Na skutek wniesienia sprzeciwu przez pozwaną, postanowieniem z dnia 3 stycznia 2013 r. Sąd uchylił wydany w sprawie nakaz zapłaty i przekazał sprawę do rozpoznania tut. Sądowi jako Sądowi właściwości ogólnej.</p>
      <p>We wniesionym sprzeciwie pozwana zaskarżyła nakaz zapłaty w całości domagając się oddalenia powództwa. Pozwana powołując się na umowę abonencką zawartą w dniu 2 sierpnia 2011 r. w mieszkaniu pozwanej z przedstawicielem operatora <span class="anon-block"> (...) S.A.</span> wskazała, że została wprowadzona w błąd, gdyż nie poinformowano jej, że zostanie pozbawiona dostępu do programów telewizyjnych, w szczególności <span class="anon-block">P.</span>. Podniosła, że w umowie nie było takiego zastrzeżenia, natomiast kiedy domagała się przywrócenia tych programów wskazano jej, aby wykupiła za dodatkową kwotę <span class="anon-block"> usługę (...)</span>. Z tych właśnie względów pozwana odstąpiła od umowy. Nadto podniosła, że celem umowy abonenckiej było skorzystanie przez nią z usługi telekomunikacyjnej, a nie usługi telewizyjnej. W dniu 16 sierpnia 2011 r. oddała sprzęt operatora. Podniosła również, iż nie otrzymała od <span class="anon-block"> (...) S.A.</span> faktur dochodzonych pozwem, wskazując na niezasadność zgłoszonego w pozwie roszczenia przez stronę powodową.</p>
      <p>W odpowiedzi strona powodowa wskazała, iż bezspornym jest, że pozwana zawarła umowę o świadczenie usług telekomunikacyjnych z <span class="anon-block"> (...) Spółką Akcyjną</span> z siedzibą w <span class="anon-block">G.</span>, na podstawie której pozwana uzyskała dostęp do usług świadczonych przez operatora. Strona powodowa podniosła, że w umowie operator dokładnie sprecyzował rodzaj i sposób świadczonych usług na rzecz abonenta, a pozwana podpisując przedmiotową umowę posiadała wiedzę w zakresie zaproponowanych warunków oraz sposobu świadczenia usług telekomunikacyjnych. Ponadto pozwana w dniu podpisania umowy oświadczyła, że zapoznała się z regulaminem świadczenia usług telekomunikacyjnych. Strona powodowa podniosła, że operator wywiązywał się z obowiązku świadczenia usług zgodnie z postanowieniami umowy. Strona powodowa wskazała, że umowa pomiędzy stronami została zawarta przy jednoczesnym przyznaniu pozwanej ulgi w wysokości 459 zł. Z uwagi na fakt, że pozwana rozwiązała umowę w okresie trwania promocji, która obowiązywała od 18 lipca 2011 r. do 31 marca 2012 r. operator zgodnie z § 2 pkt 6 i 7 Regulaminu promocji <span class="anon-block"> (...)</span>-3 „Dobra oferta <span class="anon-block"> (...)</span>” obciążył stronę pozwaną karą umowną w wysokości 422,81 zł.</p>
      <p>W piśmie procesowym z dnia 26 września 2013 r. pozwana ponownie podniosła, iż zawierając umowę o świadczenie usług telekomunikacyjnych z operatorem <span class="anon-block"> (...) S.A.</span> nie miała świadomości ani wiedzy, że zostaną zablokowane niektóre programy telewizyjne np. <span class="anon-block">P.</span>. Pozwana podała, że wielokrotnie zwracała się do operatora, z prośbą o przywrócenie programów telewizyjnych, wobec braku odpowiedzi operatora w tym zakresie, w dniu 16 sierpnia 2011 r. zwróciła sprzęt operatorowi i złożyła na piśmie oświadczenie o odstąpieniu od umowy.</p>
      <p>W piśmie procesowym z dnia 4 listopada 2013 r. strona powodowa podtrzymała żądania i wnioski wyrażone w pozwie i odpowiedzi na sprzeciw.</p>
      
      <p>
        <strong>
<!-- -->Sąd ustalił następujący stan faktyczny:</strong>
</p>
      
      <p>W dniu 2 sierpnia 2011 r. pozwana <span class="anon-block">K. J.</span> zawarła z <span class="anon-block"> (...) Spółką Akcyjną</span> z siedzibą w <span class="anon-block">G.</span> umowę o świadczenie usług telekomunikacyjnych na czas nieoznaczony.</p>
      <p>
<strong>
<!-- -->
          <em>
<!-- -->Dowód:</em>
        </strong>
        <em>
<!-- --> - umowa abonencka nr <span class="anon-block"> (...)</span> z dnia 2 sierpnia 2011 r. k. 30.</em>
</p>
      
      <p>Umowa została zawarta poza lokalem przedsiębiorstwa.</p>
      <p>
<strong>
<!-- -->
          <em>
<!-- -->Bezsporne.</em>
        </strong>
</p>
      
      <p>Zgodnie z § 2 pkt 6 Regulaminu promocji <span class="anon-block"> (...)</span>-3 „Dobra oferta <span class="anon-block"> (...)</span>” kwota ulgi przyznanej uczestnikowi w ramach niniejszej promocji, stanowiąca podstawę ustalenia wielkości kary umownej, o której mowa w § 2 pkt 7 poniżej nie przekracza sumy rabatów określonych w § 2 ust. 1 i wskazana jest w zestawieniu ofert w § 2 ust. 1 pkt b) powyżej, stosownie do oferty (wariantu <span class="anon-block"> (...)</span>) wybranej przez Uczestnika oraz stosowanie do § 2 pkt 7 uczestnik, który przed upływem kolejnych 24 pełnych miesięcy kalendarzowych obowiązywania Umowy Abonenckiej w <span class="anon-block"> (...)</span> licząc od dnia aktywacji <span class="anon-block"> Usługi (...)</span> objętej niniejszą Promocją utraci wszelkie korzyści wynikające z <span class="anon-block"> (...)</span> i zobowiązany będzie do zapłaty na rzecz Operatora kary umownej w wysokości nie przekraczającej ulgi przyznanej Uczestnikowi, określonej w § 2 ust. 6, pomniejszonej o proporcjonalną jej wartość za okres od dnia zawarcia Umowy Abonenckiej w <span class="anon-block"> (...)</span> do dnia jej rozwiązania.</p>
      <p>Pozwana złożyła podpis pod Regulaminem.</p>
      <p>
<strong>
<!-- -->
<em>
<!-- -->Dowód:</em>
</strong>
<em>
<!-- --> - Regulamin promocji <span class="anon-block"> (...)</span>-3 „Dobra oferta <span class="anon-block"> (...)</span>” k. 32-33;</em>
</p>
      
      <p>W dniu 16 sierpnia 2011 r. pozwana zwróciła sprzęt operatorowi. <span class="anon-block"> (...) S.A.</span> w dniu 30 września 2011 r. wystawiła pozwanej notę obciążeniową na kwotę 422,81 zł z tytułu kary umownej za zerwanie promocji.</p>
      <p>
<strong>
<!-- -->
<em>
<!-- -->Dowód:</em>
</strong>
<em>
<!-- --> - protokół zwrotu sprzętu operatora z dnia 16 sierpnia 2011 r. k.56.</em>
</p>
      <p>
<em>
<!-- -->  - <span class="anon-block">nota księgowa nr (...)</span> z dnia 30 września 2011 r. k. 57.</em>
</p>
      
      <p>W dniu 3 września 2011 r. <span class="anon-block"> (...) S.A.</span> wystawiła pozwanej fakturę VAT na kwotę 31,00 zł z tytułu świadczonych usług telefonicznych.</p>
      <p>
<strong>
<!-- -->
          <em>
<!-- -->Dowód: -</em>
        </strong>
        <em>
<!-- --> <span class="anon-block">faktura VAT nr (...)</span>.1 k. 36.</em>
</p>
      
      <p>Pismem z dnia 1 sierpnia 2012 r. <span class="anon-block"> (...) S.A.</span> wezwała pozwaną do zapłaty kwoty 453,81 zł w nieprzekraczalnym terminie do dnia 11 sierpnia 2012 r.</p>
      <p>
<strong>
<!-- -->
          <em>
<!-- -->Dowód:</em>
        </strong>
        <em>
<!-- --> -wezwanie do zapłaty. k. 9.;</em>
</p>
      
      <p>
<span class="anon-block"> (...) Spółka Akcyjna</span> z siedzibą w <span class="anon-block">G.</span> przelała przysługującą jej wobec pozwanej wierzytelność na rzecz strony powodowej <span class="anon-block"> (...) Finanse spółka z ograniczoną odpowiedzialnością</span> z siedzibą we <span class="anon-block">W.</span>.</p>
      <p>
<strong>
<!-- -->
          <em>
<!-- -->Dowód: </em>
        </strong>
        <em>
<!-- -->umowa sprzedaży wierzytelności z dnia 27 września 2012 r. k.28-29. </em>
</p>
      
      <p>W dniu 26 października 2012 r. strona powodowa, już jako następca prawny operatora <span class="anon-block"> spółki (...) S.A.</span>, zawiadomiła pozwaną o dokonaniu cesji wierzytelności na rzecz strony powodowej <span class="anon-block"> (...) Finanse S.A.</span> i wezwała pozwaną do zapłaty kwoty 458,14 zł. Wezwanie okazało się bezskuteczne.</p>
      <p>
<strong>
<!-- -->
          <em>
<!-- -->Dowód:</em>
        </strong>
        <em>
<!-- --> - wezwanie do zapłaty z dnia 26 października 2012 r. k. 37.</em>
</p>
      
      <p>
        <strong>
<!-- -->Sąd zważył co następuje</strong>
</p>
      <p>Powództwo nie zasługiwało na uwzględnienie.</p>
      <p>W pierwszej kolejności wskazać należy, że strona powodowa nie wykazała, ażeby doszło do przeniesienia na jej rzecz wierzytelności, która miała przysługiwać <span class="anon-block"> spółce (...) S.A.</span> Podkreślić również należy, że aby wierzytelność mogła być przedmiotem przelewu, musi być w dostateczny sposób oznaczona, zindywidualizowana – przez dokładne określenie stosunku zobowiązaniowego, którego elementem jest zbywana wierzytelność (<em>
<!-- -->zob. J. Mojak [w:] Kodeks cywilny. Komentarz, t. II, pod red. K. Pietrzykowskiego, Warszawa 2009, s. 135; K. Zagrobelny [w:] Kodeks cywilny. Komentarz, pod red. E. Gniewka, s. 918</em>). Nie sposób zaś uznać, aby w rozpoznawanej sprawie wymaganie to zostało spełnione, gdyż cedent w umowie przelewu powołał się jedynie na wierzytelność określoną w zestawieniu wierzytelności (§ 1 pkt 2 umowy sprzedaży wierzytelności z dnia 27 września 2012 r.).</p>
      <p>Sąd uznał przede wszystkim, że w oparciu o umowę wierzytelności, nie wykazano ażeby doszło do skutecznego przekazania wierzytelności objętej tą umową. Mianowicie, na podstawie przedłożonej umowy sprzedaży wierzytelności i złożonych dokumentów nie sposób ustalić jakie wierzytelności były objęte umową przelewu. Strona powodowa powołała się na zestawienie wierzytelności, jednak nie załączyła listy dłużników, ani zestawienia wierzytelności, o których mowa w tej umowie. Powód nie wykazał skutecznie w ocenie Sądu, iż jest uprawniony do dochodzenia pozwem należności od pozwanej w oparciu o umowę sprzedaży wierzytelności, bowiem nie wykazał, że został spełniony warunek z § 1 pkt 2 umowy sprzedaży wierzytelności, który stanowi, że przekazanie wierzytelności nastąpi po dokonaniu przelewu na rachunek bankowy zbywcy zapłaty kwoty określonej w § 3 ust. 1 ale nie później niż w terminie 3 dni roboczych liczonych od dnia dokonanego przez nabywcę tego przelewu.</p>
      <p>Strona powodowa powinna była wykazać w sposób formalny swoją legitymację czynną do występowania w niniejszym procesie, a zatem, iż nabyła dochodzoną wierzytelność, bowiem niewątpliwie nie była ona pierwotną stroną stosunku prawnego, który powstał w ramach zawartej umowy w dniu 2 sierpnia 2011 r.</p>
      <p>Powołując się na treść przepisu <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 6)">art. 6 k.c.</a> wskazać należy, że ciężar udowodnienia faktu spoczywa na osobie, która z tego faktu wywodzi skutki prawne. Nadto strony są obowiązane wskazywać dowody dla stwierdzenia faktów, z których wywodzą skutki prawne (<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 232;art. 232 zd. 1)">art. 232 zd. 1. k.p.c.</a>). W myśl wyżej wymienionej zasady, na stronie powodowej spoczywał obowiązek przedłożenia dowodów, które wskazywałyby przejście na jej rzecz prawa do wierzytelności w stosunku do pozwanej. W ocenie Sądu strona powodowa nie wykazała, że przysługuje jej legitymacja czynna.</p>
      <p>W związku z czym, skoro strona powodowa wystąpiła z roszczeniem powołując się na umowę przelewu powinna wykazać, iż ów podmiot przelał na jej rzecz ową wierzytelność. Niewątpliwie, umowa przelewu i wyciąg z załącznika do umowy cesji wierzytelności przedłożone przez stronę powodową takiego dowodu stanowić nie mogły. Sąd zwraca również uwagę na okoliczność, że w wyciągu z załącznika do umowy cesji wierzytelności jako datę umowy abonenckiej wskazano inną datę tj. 5 sierpień 2011 r. gdy tymczasem umowa zawarta z pozwaną była w dniu 2 sierpnia 2011 r.</p>
      
      <p>Ponadto, wskazać również należy na postawie <a href="http://isap.sejm.gov.pl/DetailsServlet?id=WDU20000220271" title="Ustawa z dnia 2 marca 2000 r. o ochronie niektórych praw konsumentów oraz o odpowiedzialności za szkodę wyrządzoną przez produkt niebezpieczny - Dz. U. z 2000 r. Nr 22, poz. 271 (art. 2;art. 2 ust. 1)">art. 2 ust. 1. ustawy z dnia 2 marca 2000 r. o ochronie niektórych praw konsumentów oraz o odpowiedzialności za szkodę wyrządzoną przez produkt niebezpieczny</a> (t. j. Dz. U. 2012 r., poz. 1225), konsument, który zawarł umowę poza lokalem przedsiębiorstwa, może od niej odstąpić bez podania przyczyny, składając stosowe oświadczenie na piśmie w terminie dziesięciu dni od zawarcia umowy, przy czym do zachowania tego terminu wystarczy wysłanie oświadczenia przed jego upływem. Jeżeli jednak konsument nie został poinformowany na piśmie o prawie odstąpienia od umowy bieg terminu, o którym mowa w <a href="http://isap.sejm.gov.pl/DetailsServlet?id=WDU20000220271" title="Ustawa z dnia 2 marca 2000 r. o ochronie niektórych praw konsumentów oraz o odpowiedzialności za szkodę wyrządzoną przez produkt niebezpieczny - Dz. U. z 2000 r. Nr 22, poz. 271 (art. 2;art. 2 ust. 1)">art. 2 ust. 1</a> nie rozpoczyna się. W takim wypadku konsument może odstąpić od umowy w terminie dziesięciu dni od uzyskania informacji o prawie odstąpienia, nie później jednak niż po upływie trzech miesięcy od jej wykonania (art. 4 ustawy).</p>
      <p>Pozwana konsekwentnie utrzymywała, że jeszcze przed zwrotem sprzętu operatora, co miało miejsce w dniu 16 sierpnia 2011 r. składała oświadczenie o odstąpieniu od umowy i dopiero na skutek braku odpowiedzi operatora dokonała czynności oddania modemu. Powód nie zakwestionował tych okoliczności, wskazując jedynie na fakt rozwiązania umowy w okresie trwania promocji i skutek w postaci kary umownej.</p>
      <p>Wobec powyższego z uwagi na niewykazanie legitymacji czynnej do występowania z roszczeniem o zapłatę przeciwko pozwanej i braku uprawnienia do dochodzenia wierzytelności wynikającej z umowy abonenckiej z dnia 2 sierpnia 2011 r. zawartej pomiędzy pozwaną a <span class="anon-block"> (...) S.A.</span> w oparciu o umowę sprzedaży wierzytelności z dnia 27 września 2012 r. orzeczono jak w sentencji.</p>
    </div>