<p>Sygn. akt III U 474/13</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 7 kwietnia 2014r.</p>
      <p>Sąd Okręgowy w Suwałkach III Wydział Pracy i Ubezpieczeń Społecznych</p>
      <p>w składzie:</p>
      <table>
        <colgroup>
          <col width="185"/>
          <col width="440"/>
        </colgroup>
        <tr>
          <td>
            <p>
<strong>
<!-- -->Przewodniczący:</strong>
</p>
          </td>
          <td>
            <p>
<strong>
<!-- -->SSO Piotr Witkowski</strong>
</p>
          </td>
        </tr>
        <tr>
          <td>
            <p>
<strong>
<!-- -->Protokolant:</strong>
</p>
          </td>
          <td>
            <p>
<strong>
<!-- -->st. sekr. sądowy Marta Majewska-Wronowska</strong>
</p>
          </td>
        </tr>
      </table>
      <p>po rozpoznaniu na rozprawie w dniu 7 kwietnia 2014r. w Suwałkach</p>
      <p>sprawy<strong>
<!-- --> <span class="anon-block">J. S.</span> </strong>
</p>
      <p>przeciwko Zakładowi Ubezpieczeń Społecznych Oddział w <span class="anon-block">B.</span>
</p>
      <p>o wcześniejszą emeryturę</p>
      <p>w związku z odwołaniem <span class="anon-block">J. S.</span>
</p>
      <p>od decyzji Zakładu Ubezpieczeń Społecznych Oddział w <span class="anon-block">B.</span>
</p>
      <p>z dnia 5 czerwca 2013 r. znak <span class="anon-block"> (...)</span>
</p>
      <p>
        <strong>
<!-- -->
          <em>
<!-- -->oddala odwołanie.</em>
        </strong>
</p>
      <p>Sygn. akt III U 474/13</p>
    </div>
    <div>
      <h2>UZASADNIENIE</h2>
      <p>Zakład Ubezpieczeń Społecznych Oddział w <span class="anon-block">B.</span>, decyzją z dnia 05.06.2013r. odmówił <span class="anon-block">J. S.</span> prawa do emerytury.</p>
      <p>W uzasadnieniu wskazał, że zgodnie z <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 184)">art. 184 ustawy z dnia 17.12.1998r. o emeryturach i rentach z Funduszu Ubezpieczeń Społecznych</a> (tekst jedn. Dz. U. z 2009r. Nr 153, poz.1227) w związku z § 4 rozporządzenia Rady Ministrów z dnia 7.02.1983r., w sprawie wieku emerytalnego pracowników zatrudnionych w szczególnych warunkach lub w szczególnym charakterze (Dz. U z 1983r. Nr 8, poz. 43 ze zm.), ubezpieczonemu, urodzonemu po dniu 31.12.1948r. emerytura przysługuje, jeżeli spełnił łącznie następujące warunki:</p>
      <p>- osiągnął wiek emerytalny, wynoszący 60 lat dla mężczyzn;</p>
      <p>- nie przystąpił do otwartego funduszu emerytalnego;</p>
      <p>- w dniu wejścia w życie przepisów ustawy emerytalnej, tj. 1.01.1999r., udowodnił okres składkowy i nieskładkowy wynoszący co najmniej 25 lat dla mężczyzn, w tym okres zatrudnienia w szczególnych warunkach lub w szczególnym charakterze, wykonywanego stale i w pełnym wymiarze czasu pracy obowiązującym na danym stanowisku pracy, wynoszący co najmniej 15 lat.</p>
      <p>Zakład odmówił <span class="anon-block">J. S.</span> prawa do emerytury, ponieważ nie udokumentował on 15 lat pracy w warunkach szczególnych.</p>
      <p>Organ rentowy do stażu pracy w warunkach szczególnych nie uwzględnił następujących okresów zatrudnienia:</p>
      <p>- od 20.05.1977r. do 28.02.1983r. w <span class="anon-block"> Przedsiębiorstwie (...)</span> w <span class="anon-block">P.</span> na stanowisku pomocnika operatora oraz operatora, ponieważ archiwum nie posiada uprawnień do wystawiania świadectw wykonywania pracy w szczególnych warunkach, a ponadto z dokumentacji archiwalnej (z kart wynagrodzeń) nie wynikają resorty, pod które podlegało to przedsiębiorstwo;</p>
      <p>- od 01.03.1983r. do 24.11.1990r. w <span class="anon-block"> (...) Przedsiębiorstwie (...)</span> w <span class="anon-block">G.</span> na stanowisku operatora, z uwagi na brak świadectwa pracy w warunkach szczególnych, a z dokumentów archiwalnych nie wynikają również przepisy resortowe, dotyczące tego przedsiębiorstwa;</p>
      <p>- od 16.05.1997r. do 31.12.1998r. w <span class="anon-block"> (...)</span> w <span class="anon-block">O.</span> na stanowisku operatora sprzętu ciężkiego, ponieważ przedłożone świadectwo wykonywania pracy w szczególnych warunkach jest nieformalne, gdyż zakład pracy był zakładem prywatnym, a powoływał się na przepisy resortowe.</p>
      <p>Na podstawie dowodów dołączonych do wniosku Zakład przyjął za udowodnione okresy składkowe na dzień 1.01.1991r. w ilości 25 lat.</p>
      <p>W lapidarnym odwołaniu <span class="anon-block">J. S.</span> domagał sie przyznania wcześniejszej emerytury.</p>
      <p>W odpowiedzi na odwołanie Zakład Ubezpieczeń Społecznych wniósł o jego oddalenie, uzasadniając jak w zaskarżonej decyzji.</p>
      <p>
<strong>
<!-- -->
          <span class="underline">
<!-- -->Sąd Okręgowy w Suwałkach ustalił i zważył, co następuje:</span>
        </strong>
</p>
      <p>
<strong>
<!-- -->Odwołania za uzasadnionego uznać nie można było.</strong>
</p>
      <p>Zgodnie z <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 184;art. 184 ust. 1)">art. 184 ust. 1 ustawy z dnia 17.12.1998r. o emeryturach i rentach z Funduszu Ubezpieczeń Społecznych</a> (t.j. Dz. U. z 2013r. poz.1440), ubezpieczonym urodzonym po dniu 31.12.1948r. przysługuje emerytura po osiągnięciu wieku przewidzianego w art. 32, 33, 39 i 40, jeżeli w dniu wejścia w życie ustawy, tj. 1.01.1999r. osiągnęli:</p>
      
        
        <p>1. 
        okres zatrudnienia w szczególnych warunkach lub w szczególnym charakterze wymaganym w przepisach dotychczasowych do nabycia prawa do emerytury w wieku niższym niż 60 lat – dla kobiet i 65 lat – dla mężczyzn oraz</p>
      
      
        
        <p>2. 
        okres składkowy i nieskładkowy, o którym mowa w art.27.</p>
      
      <p>Ustęp 2 stanowi zaś, że emerytura, o której mowa w ust. 1, przysługuje pod warunkiem nieprzystąpienia do otwartego funduszu emerytalnego albo złożenia wniosku o przekazanie środków zgromadzonych na rachunku w otwartym funduszu emerytalnym, za pośrednictwem Zakładu, na dochody budżetu państwa oraz rozwiązania stosunku pracy – w przypadku ubezpieczonego będącego pracownikiem.</p>
      <p>Według natomiast art. 32 ust. 4 tej ustawy, wiek emerytalny, rodzaje prac lub stanowisk oraz warunki, na podstawie których przysługuje prawo do emerytury, ustala się na podstawie przepisów dotychczasowych.</p>
      <p>Tymi zaś przepisami dotychczasowymi są przepisy <a href="http://isap.sejm.gov.pl/DetailsServlet?id=WDU19830080043" title="Rozporządzenie Rady Ministrów z dnia 7 lutego 1983 r. w sprawie wieku emerytalnego oraz wzrostu emerytur i rent inwalidzkich dla pracowników zatrudnionych w szczególnych warunkach lub w szczególnym charakterze - Dz. U. z 1983 r. Nr 8, poz. 43 ()">rozporządzenia Rady Ministrów z dnia 7.02.1983r. w sprawie wieku emerytalnego pracowników zatrudnionych w szczególnych warunkach lub w szczególnym charakterze</a> (Dz. U z 1983r. Nr 8, poz. 43 ze zm.).</p>
      <p>Stosownie do § 1 ust. 1 tego rozporządzenia, stosuje się ono do pracowników wykonujących prace w szczególnych warunkach lub w szczególnym charakterze, wymienione w § 4-15 tego rozporządzenia oraz w wykazach stanowiących załącznik do rozporządzenia, zwanych dalej ,,wykazami”. Paragraf 2 ust. 1 tego rozporządzenia stanowi, że okresami pracy uzasadniającymi prawo do świadczeń na zasadach określonych w rozporządzeniu są okresy, w których praca w szczególnych warunkach lub w szczególnym charakterze jest wykonywana stale i w pełnym wymiarze czasu pracy obowiązującym na danym stanowisku pracy, zaś według § 4 ust. 1, pracownik, który wykonywał prace w szczególnych warunkach, wymienione w wykazie A, nabywa prawo do emerytury, jeżeli spełnia łącznie następujące warunki: osiągnął wiek emerytalny wynoszący: 55 lat dla kobiet i 60 lat dla mężczyzn oraz ma wymagany okres zatrudnienia, w tym co najmniej 15 lat pracy w szczególnych warunkach.</p>
      <p>Z powyższego wynika więc, że aby ubezpieczony mógł otrzymać emeryturę na podstawie art. 184 ustawy o emeryturach i rentach z FUS, praca w szczególnych warunkach lub w szczególnym charakterze, przy spełnieniu pozostałych warunków, musiała być przez niego wykonywana w sposób stały i w pełnym wymiarze czasu pracy przez co najmniej 15 lat, przy czym w szczególnych warunkach, to w takich, jakie są wymienione w wykazie A powołanego rozporządzenia. Nie wystarcza więc powołanie się na same szkodliwe warunki pracy aby można było ją uznać za wykonywaną w szczególnych warunkach.</p>
      <p>Wskazać przy tym należy, że organ rentowy może zakwestionować świadectwo pracy potwierdzające wykonywanie zatrudnienia w warunkach szczególnych, które jak każdy dokument nieurzędowy w rozumieniu <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 244;art. 244 § 1;art. 244 § 2)">art. 244 § 1 i 2 kpc</a> podlega kontroli zarówno co do prawidłowości wskazanych w nim faktów, jak i co do prawidłowości wskazanej podstawy prawnej, gdyż podmiot wydający to świadectwo nie jest organem państwowym, ani organem wykonującym zadania z zakresu administracji państwowej (np: wyrok Sądu Apelacyjnego w Białymstoku z dnia 24.09.2008r. III A Ua 795/08 – Lex 478688 i Sądu Apelacyjnego w Katowicach z dnia 4.11.2008r. III A Ua 3113/08 – Lex 552003).</p>
      <p>Co do pierwszego spornego okresu zatrudnienia odwołującego tj. od 20.05.1977r. do 28.02.1983r. w <span class="anon-block"> Przedsiębiorstwie (...)</span> w <span class="anon-block">P.</span>, to z akt osobowych wynika, że odwołujący się początkowo był zatrudniony na stanowisku pomocnika operatora pogłębiarki pływającej. Zdaniem zaś Sądu należało przyjąć, iż dopiero od momentu uzyskania stosownych uprawnień i przeniesienia na samodzielne stanowisko operatora można było rozważać jego zatrudnienie pod katem pracy w warunkach szczególnych. Zatem okres od 20.05.1977r. do 31.12.1977r. należało uznać, jako okres przygotowawczy, w trakcie którego odwołujący nabywał umiejętności i przygotowywał się do uzyskania właściwych uprawnień do samodzielnego wykonywania pracy operatora. Nie ma znaczenia, iż obsługa pogłębiarki wymagała obecności dwóch osób, gdyż o pracy w warunkach szczególnych stanowi wykonywanie jej stale i w pełnym wymiarze czasu pracy na stanowisku operatora, a jako pomocnik nie mógł pracować w takim samym wymiarze jak doświadczony i wykwalifikowany operator. To na operatorze spoczywał ciężar kierowania jednostką i odpowiedzialność za jej działanie, a pomocnik, jak sama nazwa stanowiska wskazuje, służył mu pomocą. Tak tez ujął to jednoznacznie ustawodawca w ustanowionych przepisach. W zarządzeniu mianowicie nr 16 Ministra Rolnictwa Leśnictwa i Gospodarki Żywnościowej z dnia 31.03.1988r. w sprawie stanowisk pracy, na których wykonywane są prace w szczególnych warunkach lub w szczególnym charakterze w załączniku dotyczącym Działu X Melioracje wskazano tylko na stanowisko maszynisty maszyny do konserwacji urządzeń melioracyjnych, a nie jego pomocnika.</p>
      <p>Wskazać jednak należy, że gdyby nawet przyjąć, że praca pomocnika maszynisty czy to pomocnika operatora maszyny do konserwacji urządzeń melioracyjnych, wchodziła w zakres pracy wykonywanej w szczególnych warunkach to i tak w stosunku do odwołującego się nie można byłoby mówić o 15 latach wykonywania takiej pracy. Rozważając bowiem charakter pracy we wskazanym przez odwołującego się <span class="anon-block"> Przedsiębiorstwie (...)</span> w <span class="anon-block">P.</span>, całego okresu zatrudnienia do pracy w szczególnych warunkach zaliczyć nie można było. Z uwagi bowiem na specyfikę działalności, jaką zajmowało sie to Przedsiębiorstwo - usługi melioracyjne, należało ustalić, w jakich porach roku możliwe było prowadzenie prac melioracyjnych. Ustalenia te miały o tyle istotne znaczenie, że pozostałe sporne okresy były również bezpośrednio związane z obsługą ciężkich maszyn przy pracach melioracyjnych. W tym zakresie Sąd posiłkował się opiniami dwóch biegłych, nie miał zaś wątpliwości, iż odwołujący zajmował stanowiska operatora (maszynisty) sprzętu ciężkiego. Fakt ten potwierdziły dokumenty znajdujące się w aktach osobowych oraz zeznania świadków.</p>
      <p>Pierwszą opinię sporządził biegły z zakresu bezpieczeństwa i higieny pracy, który dokonał wyszczególnienia okresów, które podlegałyby uwzględnieniu do stażu pracy w warunkach szczególnych, przyjmując, iż sezon na prace melioracyjne trwał od 15 marca do 30 listopada każdego roku. W oparciu o te ustalenia staż pracy w warunkach szczególnych udowodniony przez odwołującego na stanowiskach operatora (maszynisty) ciężkich maszyn budowlanych (Wykaz A dział V poz. 3) wyniósł 10 lat 5 miesięcy i 10 dni.</p>
      <p>W wyniku zastrzeżeń odwołującego się do pierwszej opinii Sąd zasięgnął opinii biegłego z zakresu melioracji, który fachowo wyjaśnił specyfikę prac melioracyjnych i wskazał, iż sezon prac melioracyjnych i konserwacyjnych urządzeń melioracyjnych trwa w okresach kwiecień - listopad. Natomiast od grudnia do marca przeważnie wykonywano prace naprawczo - przygotowawcze do sezonu. W tym okresie nie prowadziło się robót inwestycyjnych, gdyż w warunkach zimowych nie zapewniało to właściwej jakości robót, a niejednokrotnie niemożliwe były z uwagi na mróz, czy pokrywę śnieżną.</p>
      <p>Sąd w całości podzielił wnioski obu opinii biegłych. Na ich podstawie można było właściwie ocenić specyfikę prac melioracyjnych i zweryfikować rzeczywisty staż pracy odwołującego się w warunkach szczególnych. Wnioski obu opinii były właściwie wyjaśnione i uzasadnione. Biegli w sposób jednoznaczny i jasny odpowiedzieli na tezy dowodowe Sądu. Tym samym, jako dowody w pełni wartościowe, podlegały uwzględnieniu przy merytorycznym rozstrzyganiu w sprawie.</p>
      <p>Ocena konkluzji obu opinii dokonana przez Sąd oparta była o wnioski płynące z analizy dokumentacji osobowej odwołującego się, zeznania świadków oraz doświadczenie życiowe i zasady logicznego rozumowania. Praca przy pracach melioracyjnych miała i ma nadal charakter sezonowy. Trudno z oczywistych względów przyjąć, aby np. regulacją wód zajmowano się w okresie zimowym. Ponadto przyjmując, iż w martwym okresie odwołujący pracował, to należy wskazać, że nie była to wówczas praca w warunkach szczególnych. Naprawy czy wykonanie innych prac remontowych i ogólnie przygotowanych nie mieści się w tak wąskim pojęciu pracy w warunkach szczególnych. Cykle przestoju były stałym elementem prac we wszystkich zakładach, w których odwołujący się pracował w spornych okresach. Nie zmieniał tego fakt, iż na ten czas przypadała konieczność wykorzystania przez pracowników urlopu wypoczynkowego, gdyż jego wymiar nie mógł pokrywać się w całości z okresem martwym (grudzień - marzec).</p>
      <p>Konkludując, nie sposób przyjąć, aby odwołujący się posiadał 15-letni staż pracy w warunkach szczególnych, a tym samym spełnił wszystkie przesłanki do uzyskania wcześniejszej emerytury.</p>
      <p>Mając więc to wszystko na uwadze, Sąd Okręgowy na mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 477(14);art. 477(14) § 1)">art. 477<sup>
<!-- -->14 </sup>§1 kpc kpc</a> oddalił odwołanie.</p>
      <p>PW/mt</p>
    </div>