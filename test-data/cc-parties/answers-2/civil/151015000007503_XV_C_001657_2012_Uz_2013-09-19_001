<p>Sygn. akt XV C 1657/12</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 19 września 2013 r.</p>
      
      <p>Sąd Okręgowy w Gdańsku XV Wydział Cywilny</p>
      <p>w składzie następujacym:</p>
      
      <p>Przewodniczący : SSO Małgorzata Misiurna</p>
      <p>Protokolant : staż. sąd. <span class="anon-block">A. J.</span>
</p>
      
      <p>po rozpoznaniu w dniu 19 września 2013 r. w Gdańsku</p>
      <p>sprawy z powództwa <span class="anon-block">A. K.</span>
</p>
      <p>przeciwko<span class="anon-block">(...)</span>Towarzystwo <span class="anon-block">(...)</span> S.A.
  </p>
      <p>o zapłatę</p>
      
      <p>I. Oddala powództwo.</p>
      
      <p>II. Zasądza od powoda <span class="anon-block">A. K.</span> na rzecz pozwnego <span class="anon-block">(...)</span>Towarzystwo <span class="anon-block">(...)</span>S. A. w <span class="anon-block">S.</span> kwotę 7.217 zł tytułem zwrotu kosztów zastępstwa procesowego.</p>
    </div>
    <div>
      <h2>UZASADNIENIE</h2>
      <p>Powód <span class="anon-block">A. K.</span> pozwem skierowanym przeciwko<span class="anon-block">(...)</span>Towarzystwo <span class="anon-block">(...)</span> S.A. w <span class="anon-block">S.</span> żądał zasądzenia kwoty 204.202,63 zł wraz z ustawowymi odsetkami od dnia wniesienia pozwu do dnia zapłaty tytułem zwrotu utraconych dochodów z powodu niezdolności do pracy w następstwie wypadku komunikacyjnego z dnia 23.12.2010 r. oraz kwoty 969,53 zł tytułem zwrotu kosztów dojazdu do placówek medycznych wraz z ustawowymi odsetkami od dnia wniesienia pozwu do dnia zapłaty. W uzasadnieniu swojego żądania wskazał, iż w dniu 23 grudnia 2010 r. w <span class="anon-block">J.</span> miał miejsce wypadek komunikacyjny, którego sprawca był ubezpieczony u pozwanego. W wyniku przedmiotowego wypadku powód doznał urazu kręgosłupa oraz zaburzenia korzeni rdzeniowych i splotów nerwowych. Przebywał on na zwolnieniu lekarskim od 27 grudnia 2010 r. do 24 sierpnia 2011 r. Dnia 11 sierpnia 2011r. powód miał komisję lekarską. W wyniku niezdolności do pracy spowodowanej odniesionymi w czasie wypadku obrażeniami, powód utracił dochody w wysokości 204.202,63 zł. Na powyższą kwotę składały się:</p>
      <p>1) 60.000 zł. Dnia 1 października 2010 r. została zawarta umowa między <span class="anon-block"> (...)</span> <span class="anon-block">T. R.</span> z siedzibą w <span class="anon-block">P.</span> a powodem. W miesiącu październik powód uzyskał dochód w wysokości 5.000 zł, w listopadzie w wysokości 20.000 zł, natomiast w grudniu w wysokości 5.000 zł. Średni miesięczny dochód powoda wynosił 10.000 zł.</p>
      <p>2) 8.400 zł. Dnia 1 sierpnia 2010 r. została zawarta umowa między <span class="anon-block">(...)</span>
  <span class="anon-block">O. S.</span>z siedzibą w <span class="anon-block">G.</span>, a powodem. W ramach zawartej umowy powodowi przysługiwało wynagrodzenie w formie prowizji w wysokości 1.200 zł miesięcznie.</p>
      <p>3) 47.250 zł Dnia 1 sierpnia 2010 r. została zawarta umowa między<span class="anon-block">(...)</span>
  <span class="anon-block">K. L.</span> z siedzibą w <span class="anon-block">S.</span>. Powód w miesiącu sierpniu uzyskał dochód w wysokości 6.000 zł we wrześniu w wysokości 8.000 zł, w październiku w wysokości 8.000 zł, w listopadzie w wysokości 5.000 zł. Średni dochód powoda wynosił 6.750 zł.</p>
      <p>4) 18.000 zł. Dnia 20 grudnia 2010r. została zawarta umowa między <span class="anon-block">(...)</span>
  <span class="anon-block">K. L.</span> z siedzibą w <span class="anon-block">S.</span>. Powód w ramach tych umów miał wykonywać na rzecz <span class="anon-block">(...)</span>
<span class="anon-block">K. L.</span> szkoleń z zakresu doradztwa finansowego. Wynagrodzenie opiewało na wysokość 3.000 zł brutto miesięcznie. Umowa została zawarta na czas nieokreślony od stycznia 2011 roku.</p>
      <p>5) 29.999,97 zł. Dnia 1 maja 2010 r. została zawarta umowa między <span class="anon-block"> (...)</span> <span class="anon-block">P. C.</span> z siedzibą w <span class="anon-block">S.</span>, a powodem. Powód w miesiącu maju uzyskał dochód w wysokości 14.000 zł, w czerwcu w wysokości 8.000 zł, w sierpniu w wysokości 8.000 zł. Średni miesięczny dochód powoda wynosił 4.285,71 zł.</p>
      <p>6) 36.000 zł Dnia 20.12.2010 r. została zawarta umowa między <span class="anon-block"> (...)</span> <span class="anon-block">P. C.</span> z siedzibą w <span class="anon-block">S.</span> a powodem. W ramach zawartej umowy powód zobowiązał się do wykonywania szkoleń z zakresu doradztwa finansowego. Wynagrodzenia powoda miało wynosić kwotę 6.000 zł brutto. Umowa zaś została zawarta na czas nieokreślony od stycznia 2011 r.</p>
      <p>7) 4.552,66 zł. Dnia 7 lipca 2009 r. została zawarta umowa między <span class="anon-block">E.</span> <span class="anon-block">(...)</span>S.A. z siedzibą w <span class="anon-block">P.</span> a powodem. Powód w miesiącu styczniu uzyskał dochód w wysokości 1.196,62 zł, w marcu w wysokości 4.268,11 zł, w kwietniu w wysokości 533 zł, w maju w wysokości 1.786,93 zł. Średni miesięczny dochód powoda wynosił 650,38 zł.</p>
      
      <p>Ponadto powód dojeżdżał do lekarzy do <span class="anon-block">G.</span> i <span class="anon-block">S.</span> ze swojego miejsca zamieszkania. W związku z tym poniósł koszty dojazdu w wysokości 969,53 zł. W dalszej części powód podał, iż 8 lutego 2011 r. została zgłoszona szkoda osobowa pozwanemu. W wyniku przeprowadzonego przez pozwanego postępowania likwidacyjnego na podstawie decyzji z dnia 7 marca 2011 r. została wypłacona na rzecz powoda kwota 2.000 zł tytułem zadośćuczynienia. W dniu 20 czerwca 2011 r. powód wniósł o zwrot utraconego dochodu za okres od dnia 23 grudnia 2010 r. do dnia 22.02.2011 r. Nadto pozwany powiadomił prokuraturę, iż powód usiłował doprowadzić <span class="anon-block">(...)</span>Towarzystwo <span class="anon-block">(...)</span> S.A. w <span class="anon-block">S.</span> do niekorzystnego rozporządzenia mieniem. Postępowanie nie zostało wszczęte. Dodatkowo 30 listopada 2011 r. ze względu na brak środków finansowych, zadłużenie wobec Urzędu Skarbowego i Zakładu Ubezpieczeń Społecznych powód został zmuszony zakończyć działalność gospodarczą.</p>
      
      <p>Pozwany <span class="anon-block">(...)</span>Towarzystwo <span class="anon-block">(...)</span> Spółka Akcyjna z siedzibą w <span class="anon-block">S.</span> w odpowiedzi na pozew wniósł o oddalenie powództwa w całości. W uzasadnieniu swojego stanowiska pozwany wskazał, iż co do zasady przyjął odpowiedzialność za przedmiotową szkodę i wypłacił powodowi zadośćuczynienie za doznaną krzywdę w wysokości 2.000 zł a powód ani w toku postępowania likwidacyjnego ani w pozwie nie wykazał, iż utracił zarobki w wysokości żądanej kwoty. Pozwany podniósł, iż istnieje duża różnica miedzy treścią zawartych umów przez powoda a faktycznie wykonywanymi czynnościami oraz wystawionymi w związku z tym rachunkami. Umowy dotyczą pośrednictwa finansowego określonego bardzo ogólnie, a powód nie rozróżnia rynku finansowego od ubezpieczeniowego, co świadczy o braku wiedzy merytorycznej. W ocenie pozwanego, powód nie wykonywał tych czynności, a zawarte umowy są fikcyjne. Z wyjaśnień pełnomocnika powoda wynika, że nie posiadał on świadectwa PUNU ani nie zdał egzaminu brokerskiego . Zatem istnieje rozbieżność między treścią rachunków na podstawie których wypłacono wynagrodzenie a treścią umów dotyczących świadczenia usług finansowych. Nadto załączone do pozwu umowy nie mogą stanowić dowodu na to, że powód osiągnąłby w spornym okresie dochody w żądanej wysokości z uwagi na to, że sposób naliczenia wynagrodzenia nie jest w nich wskazany i tak:</p>
      <p>- umowa z 01.08.2010 r. na okres jednego miesiąca, nie określa wysokości procentowej ewentualnej prowizji. Po wygaśnięciu tej umowy kolejna została zawarta 20 grudnia 2010 r. z okresem obowiązywania po wypadku powoda i wówczas podano wprost wysokość wynagrodzenia.</p>
      <p>- umowa z 01.10.2010 r. zawarta z <span class="anon-block">T. R.</span> zawarta na czas nieokreślony również nie określa wysokości wynagrodzenia,</p>
      <p>- umowy zawarte z <span class="anon-block">P. C.</span>, pierwsza 04.10.2010 r. druga z 01.05.2010 r. co do wynagrodzenia zawarto zapis, iż wynagrodzenie w formie prowizji w zależności od rodzaju umowy. Dopiero trzecia umowa zawarta 20.12.2010 r. zawiera wprost określone wynagrodzenie.</p>
      <p>W dalszej kolejności pozwany wskazał, iż na przedstawionych wyciągach bankowych również brak jest jakichkolwiek wpłat od kontrahentów. Powód sam wpłacał i wypłacał środki pieniężne. Nadto wpłaty nie pokrywają się z wystawionymi rachunkami - na wszystkich rachunkach jako sposób zapłaty wskazano "gotówka". Zdaniem pozwanego strona powoda nie wykazała wysokości dochodów osiąganych przed wypadkiem, a dokumenty przedłożone przez powoda nie świadczą o wysokości osiąganych uprzednio, przed wypadkiem dochodów. Brak jest potwierdzenia z Urzędu Skarbowego, że wskazane przez powoda wysokość wynagrodzenia odpowiadają rzeczywistości.</p>
      
      <p>Sąd ustalił następujący stan faktyczny:</p>
      
      <p>
    <span class="anon-block">A. K.</span> w 2007 r. rozpoczął prace w zakresie doradztwa finansowego w przedsiębiorstwie <span class="anon-block">E.</span>; jednocześnie prowadził działalność gospodarczą jako optyk działając pod firmą "<span class="anon-block">(...)</span>" <span class="anon-block">A. K.</span>. Powód widząc, iż dochody uzyskiwane z prowadzonego doradztwa finansowego znacznie przewyższają te otrzymywane z pracy optyka postanowił rozwiązać działalność w zakresie optyki i skupić się na doradztwie finansowym. W dniu 7 lipca 2009 r. zawarł umowę z<span class="anon-block">E.</span>
  <span class="anon-block">(...)</span> S.A. w <span class="anon-block">P.</span>. Wynagrodzenie przyjęło formę prowizji w wysokości i na zasadach określonych w umowie. Działalność ta polegała na planowaniu finansowym całego życia pozyskanych klientów, którzy najczęściej byli osobami prywatnymi. Początkowo powód pracował jedynie jako przedstawiciel przedsiębiorstwa <span class="anon-block">E.</span> W późniejszym okresie powód nawiązał współpracę z innymi podmiotami świadczącymi usługi dla firmy<span class="anon-block">E.</span>. W przypadku pozyskania dla tych podmiotów klienta, wystawiał rachunek i otrzymywał umówioną prowizję. Miesięcznie powód pozyskiwał około 40 klientów a jego działalność skupiała się w obrębie województwa<span class="anon-block">p.</span>.</p>
      <p>Dowód: umowa z 07.07.2009 r., k. 20-23, zeznania powoda <span class="anon-block">A. K.</span>, protokół k. 226-227 (Czas:00:05:31, Czas:00:59:50), zaświadczenie o wpisie k. 128, zgłoszenie indentyfikacyjne k. 131-134,</p>
      
      <p>Powód w dniu 1 sierpnia 2010 r. zawarł z <span class="anon-block">(...)</span>
  <span class="anon-block">K. L.</span> z siedzibą w <span class="anon-block">S.</span> umowę o współpracę polegającą na pozyskiwaniu i obsłudze klientów dla <span class="anon-block">(...)</span> <span class="anon-block">K. L.</span>, a w szczególności wypełniania z potencjalnymi klientami firmy Analiz oraz sprawowaniu stałego nadzoru nad klientami <span class="anon-block">(...)</span>przez <span class="anon-block">A. K.</span>. Powodowi przysługiwało wynagrodzenie w formie prowizji w zależności od rodzaju umowy, umowę zawarto na okres 1 miesiąca.</p>
      <p>Następną umowę strony sporządziły w dniu 20 grudnia 2010 r. Powodowi zostało powierzone wykonanie na rzecz <span class="anon-block">(...)</span>
<span class="anon-block">K. L.</span> szkoleń z zakresu doradztwa finansowego. Wynagrodzenie określono na kwotę 3.000 zł brutto miesięcznie a umowa została zawarta na czas nieokreślony i miała obowiązywać od stycznia 2011 r.</p>
      <p>Dowód: umowa z 01.08.2010 r. k. 16, umowa z 20.12.2010 r., k. 17, zaświadczenie o wpisie k. 130,</p>
      
      <p>20 grudnia 2010 r. <span class="anon-block">A. K.</span> zawarł z <span class="anon-block">(...)</span>
<span class="anon-block">P. C.</span> z siedzibą w <span class="anon-block">S.</span> umowę o wykonanie szkoleń z zakresu doradztwa finansowego. Powodowi miało przysługiwać wynagrodzenie w kwocie 6.000 zł brutto miesięcznie. Umowa została zawarta na czas nieokreślony od stycznia 2011 r.</p>
      <p>Dowód: umowa z 20.12.2010 r., k. 19,</p>
      
      <p>Powód w dniu 1 października 2010 r. zawarł z <span class="anon-block">(...)</span>
  <span class="anon-block">T. R.</span> z siedzibą w <span class="anon-block">P.</span> umowę na czas nieokreślony. Do obowiązków powoda należało pozyskiwanie, zdobywanie i obsługa klientów dla <span class="anon-block">(...)</span>
  <span class="anon-block">T. R.</span>, a w szczególności do wypełnienia z potencjalnymi Klientami <span class="anon-block">(...)</span>
  Analiz oraz sprawowania stałego nadzoru nad nimi. Sposobem wynagrodzenia miała być przyznawana powodowi prowizja w zależności od rodzaju umowy.</p>
      <p>Dowód: umowa z 01.10.2010 r., k. 24,</p>
      
      <p>Z firmą <span class="anon-block">(...)</span>
  <span class="anon-block">O. S.</span>z siedzibą w <span class="anon-block">G.</span> powód zawarł w dniu 1 sierpnia 2010 r. umowę o współpracę. Do obowiązków powoda należało pozyskiwanie, zdobywanie i obsługa klientów dla <span class="anon-block">(...)</span>
  <span class="anon-block">O. S.</span>, a w szczególności do wypełnienia z potencjalnymi Klientami <span class="anon-block">(...)</span>
  Analiz oraz sprawowania stałego nadzoru nad nimi. Przyjęto sposób wynagrodzenia w formie prowizji w wysokości 1.200 zł miesięcznie. Prowizja miała być wypłacana raz do roku wg faktury a umowa został zawarta na czas nieokreślony.</p>
      <p>Dowód: umowa z 01.08.2010 r. k. 25,</p>
      
      <p>Kolejną umowę z 4 stycznia 2010 r. powód zawarł z<span class="anon-block">(...)</span>
  <span class="anon-block">P. C.</span> z siedzibą w <span class="anon-block">S.</span>. Do obowiązków powoda należało pozyskiwanie, zdobywanie i obsługa klientów dla <span class="anon-block">(...)</span> <span class="anon-block">P. C.</span>, a w szczególności do wypełnienia z potencjalnymi Klientami <span class="anon-block">(...)</span>
<span class="anon-block">P. C.</span>Analiz oraz sprawowania stałego nadzoru nad nimi. Przyjęto sposób wynagrodzenia w formie prowizji w zależności od rodzaju umowy. Umowa został zawarta na czas nieokreślony.</p>
      <p>Strony w dniu 1 maja 2005 r. zawarły umowę o identycznej treści jak zawarta w dniu 4 stycznia 2010 r.</p>
      <p>Dowód: umowa z 04.01.2010 r., k. 26, umowa z 01.05.2010 r., k. 27, zaświadczenie o wpisie k. 129,</p>
      
      <p>23 grudnia 2010 r. powód jadąc do klienta uległ wypadkowi komunikacyjnemu.</p>
      <p>Dowód: podstawowe dane o zdarzeniu, k. 15, akt szkody<span class="anon-block">(...)</span>
</p>
      
      <p>Powód w dniu 27 grudnia 2010 r. odbył wizytę u lekarza pierwszego kontaktu. W tym czasie stwierdzono kaszel, katar, chrypkę, ból kręgosłupa L/S i wystawiono zwolnienie lekarskie na okres od 27 do 31 grudnia 2010 r. Następnego dnia powód znowu zgłosił się do lekarza gdzie stwierdzono bolesność uciskową podłopatkową. W dniu 4 stycznia 2011 r. podczas kontroli u lekarza stwierdzono powierzchowny uraz klatki piersiowej oraz wystawiono zwolnienie lekarskie na okres od 1 do 15 stycznia 2011 r. Kolejna wizyta odbyła się dnia 14 stycznia i stwierdzono podczas niej ostre zapalenie nosa i gardła - przeziębienie. Nadto stwierdzono zmniejszenie dolegliwości bólowych pleców, wystawiono skierowanie do por. Chirurgicznej i laryngologa, wystawiono zwolnienie lekarskie od 16 do 20 stycznia 2011 r. Podczas wizyty lekarskiej w dniu 17 stycznia stwierdzono przewlekłe zapalenie błony śluzowej jamy nosowej i gardła. Zalecono kontrolę za 2 miesiące. Stwierdzono również powierzchowny uraz biodra i uda. Podczas wizyty w dniu 20 stycznia stwierdzono, iż powód może chodzić oraz skierowano powoda na badanie MRI kr L1/S1 z opisem, wystawiono kolejne zwolnienie lekarskie od 21 do 27 stycznia 2011 r. Następnie powód odbył wizytę w dniu 27 stycznia 2011 r. gdzie stwierdzono zaburzenia korzeni rdzeniowych i splotów nerwowych. Wystawiono zwolnienie lekarskie od 28 stycznia do 4 lutego 2011 r. W dniu 4 lutego 2011 r. powód podczas wizyty lekarskiej oświadczył, iż ma mniejsze dolegliwości bólowe kręgosłupa. Stwierdzono, iż może chodzić oraz wystawiono zwolnienie lekarskie od 5 do 11 lutego 2011 r. w czasie wizyty u lekarza rodzinnego 14 lutego 2011r. lekarz stwierdził możliwość powrotu do pracy, wskazano również, iż powód przebył zabieg chirurgiczny usunięcia zm. guzowatej ze skóry głowy. Wystawiono zwolnienie lekarskie od 12 do 22 lutego ze wskazaniem, że powód może chodzić oraz powrócić do pracy po zdjęciu szwów od dnia 22 lutego 2011 r. Następnie powód w dniu 24 maja 2011 r. miał kolejną wizytę lekarską, podczas której zalecono nie prowadzenie samochodu oraz wystawiono zwolnienie lekarskie na okres od 25 maja do 7 czerwca 2011 r. W dniu 29 czerwca wystawiono kolejne zwolnienie na okres do 5 lipca, które później przedłużono na okres od 8 do 15 lipca 2011, stwierdzono również, iż powód może chodzić. W dniu 15 lipca powód odbył wizytę lekarską, gdzie znów stwierdzono, że powód może chodzić oraz wystawiono zwolnienie lekarskie na okres 16-27 lipca 2011 r., które następnie przedłużono na okres od 28 lipca do 24 sierpnia 2011 r. Dnia 11 sierpnia 2011 r. badanie przeprowadził lekarz orzecznik ZUS, który stwierdził brak wskazań do dalszego zwolnienia lekarskiego.</p>
      <p>Dowód: karta wizyty z ZOZ<span class="anon-block">(...)</span>S.A. w <span class="anon-block">S.</span> k. 274-247,</p>
      <p>W 2010 r. powód <span class="anon-block">A. K.</span> uzyskał dochód netto na poziomie 84.569,52 zł.</p>
      <p>Dowód: zeznanie podatkowe k. 88 - 92,</p>
      <p>Prokuratura Rejonowa w Sopocie w dniu 24 lutego 2012 r. postanowiła wszcząć dochodzenie w prawie usiłowania doprowadzenia do niekorzystnego rozporządzenia mieniem w kwocie 60.572,54 zł w celu osiągnięcia korzyści majątkowej poprzez wprowadzenie w błąd co do uzyskanych dochodów i przedłożenie w <span class="anon-block">(...)</span> S.A. w <span class="anon-block">S.</span> jako autentycznych podrobionych dokumentów.</p>
      <p>Postanowieniem z dnia 31 maja 2012 r. umorzono dochodzenie wobec stwierdzenia, iż brak jest danych dostatecznie uzasadniających podejrzenie popełnienia czynu.</p>
      <p>Dowód: postanowienie z 24.02.2012 r., postanowienie z 31.05.2012 r. k. 104 akt Ds. 362/12 Prokuratury Rejonowej w Sopocie,
  </p>
      <p>Pismem z dnia 8 lutego 2011 r. powód zgłosił szkodę do pozwanego. Decyzją z dnia 7 marca 2011 r. przyznano 2.000 zł tytułem zadośćuczynienia. Powód w piśmie z 20 czerwca 2011 r. odwołał się od decyzji<span class="anon-block">(...)</span>oraz wniósł o przyznanie odszkodowania w wysokości 60.572,54 zł tytułem utraconych zarobków. Decyzją z 14 marca 2012 r. pozwany odmówił wypłaty odszkodowania tytułem utraconego zarobku.</p>
      <p>Dowód: zgłoszenie szkody k. 176 - 177, decyzja z 07.03.2011 r., k. 179, odwołanie od decyzji k. 180-181, decyzja z 14.03.2012 r. k. 194, akt szkody <span class="anon-block">(...)</span>
</p>
      <p>Powyższy stan faktyczny Sąd ustalił w oparciu o zaoferowane przez strony dowody. Ich prawdziwość ocenił zgodnie z dyspozycją <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 245)">art. 245 k.p.c.</a> i tak za prawdziwe Sąd uznał załączoną do akt sprawy dokumentację medyczną z Poradni, w której leczył się powód <span class="anon-block">A. K.</span>,</p>
      <p>Na podstawie akt Prokuratury Rejonowej w Sopocie Ds. 362/12 Sąd ustalił przebieg postępowania karnego toczącego się z wniosku<span class="anon-block">(...)</span>Towarzystwo <span class="anon-block">(...)</span> S.A. z siedzibą w <span class="anon-block">S.</span>.</p>
      <p>Z załączonych akt szkody akt szkody <span class="anon-block">(...)</span>Sąd ustalił okoliczności związane z przyznaniem powodowi zadośćuczynienia oraz odmowy uznania roszczenia związanego ze zwrotem utraconych zarobków przez powoda.</p>
      
      <p>W ocenie Sądu powództwo nie zasługiwało na uwzględnienie.</p>
      
      <p>Zgodnie z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 444)">art. 444 k.c.</a> w razie uszkodzenia ciała lub wywołania rozstroju zdrowia naprawienie szkody obejmuje wszelkie wynikłe z tego powodu koszty. Na żądanie zobowiązany do naprawienia szkody powinien wyłożyć z góry sumę potrzebną na koszty leczenia, a jeżeli poszkodowany stał się inwalidą, także sumę potrzebną na koszty przygotowania do innego zawodu.</p>
      <p>Zdaniem Sądu powód nie udowodnił ani co do zasady ani co do wysokości żądanego roszczenia w wysokości wskazanej w pozwie. Zgodnie bowiem z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 6)">art. 6 k.c.</a> wyrażającym zasadę rozkładu ciężaru dowodu - ciężar udowodnienia faktu spoczywa na osobie, która z faktu tego wywodzi skutki prawne.</p>
      <p>Powód <span class="anon-block">A. K.</span> we wniesionym powództwie powoływał się na okoliczność, iż w związku z wypadkiem z dnia 23 grudnia 2010 r., którego był poszkodowanym utracił przez okres 7 miesięcy zdolność od świadczenia pracy.</p>
      <p>Sąd przeprowadzając dowód z dokumentacji medycznej zważył, iż podczas pierwszej wizyty w dniu 27 grudnia 2010 r. powód otrzymał zwolnienie z uwagi na odczuwane dolegliwości związane z przeziębieniem. Nadto powód w okresie między 23 lutego 2011r. a 24 maja 2011 r. nie miał wystawionego zwolnienia lekarskiego typu L-4.. Jedynie podczas wizyty w dniu 24 maja 2011 r., stwierdzono, iż powód nie może prowadzić samochodu, w innych przypadkach stwierdzono, że powód mógł chodzić. Poza tym powód w lutym 2011 r. miał przeprowadzany zabieg chirurgiczny usunięcia zm. guzowatej ze skóry głowy i z tego względu przebywał na zwolnieniu. Nie bez znaczenia pozostaje fakt, że powód w żadnym stopniu nie wykazał w toku procesu, aby odczuwane dolegliwości uniemożliwiały mu prowadzenie dotychczasowej działalności gospodarczej. Co więcej zdaniem Sądu wypadek którego doznał powód nie był poważny w skutkach, powód nie był bowiem leczony bezpośrednio po zdarzeniu, nie przebywał w szpitalu, ani nie miał w późniejszym okresie przeprowadzanej jakiejkolwiek operacji czy nie był poddawany jakiemukolwiek zabiegowi. Powód podczas składania zeznań informacyjnych zeznał, iż przebywał na SOR'ze, jednakże w toku procesu okoliczność ta nie została potwierdzona ani przedstawieniem przez powoda jakiekolwiek dokumentacji medycznej ze Szpitala, ani też nie znalazła odzwierciedlenia w dokumentacji medycznej uzyskanej w Poradni, w której leczy się powód. Zdaniem Sądu wynikające z dokumentacji medycznej zwolnienia lekarskie nie miały związku z wypadkiem z dnia 23 grudnia 2010 r.</p>
      <p>W dalszej kolejności powód <span class="anon-block">A. K.</span> mimo zobowiązania - nałożonego przez Sąd na pełnomocnika powoda w dniu 13 grudnia 2012 r. - do złożenia w terminie 1,5 miesiąca pisma procesowego zawierającego uzupełnienie dowodów o żądane przez pozwanego w odpowiedzi na pozew rachunki czy też zeznanie podatkowe, decyzje komisji ZUS o stanie zdrowia powoda w okresie dochodzonych roszczeń, oraz zajęcia stanowiska co do zarzutów podniesionych w odpowiedzi na pozew oraz wniosku dowodowego o dowód z opinii biegłego d/s rachunkowości i ponownego zobowiązania powoda postanowieniem z dnia 16 kwietnia 2013 powód nie przedstawił jakiegokolwiek pisma procesowego w wykonaniu tego zobowiązania. W związku z tym Sąd nie był w stanie ustalić , jak powód obliczył utracony zarobek w okresie żądanych siedmiu miesięcy. Z zapisów przedstawionych w pozwie wynika, że powód dokonał prostej kalkulacji przemnożenia x 7 miesięcy kwot , które mógł otrzymać w związku z zawartymi umowami o przeprowadzanie szkoleń z zakresu finansów . Na podstawie zeznań podatkowych za rok 2010r. uznać należy , że kwoty te stanowią wartości brutto bez uwzględnienia kosztów uzyskania tego przychodu i należnego podatku. Z istoty roszczenia o odszkodowanie z tytułu utraconych zarobków wynika zaś, że kwota ta stanowi niejako "czysty" ekwiwalent stanowiący utratę zarobku netto jakie osoba uprawniona otrzymałaby, gdyby jej szkody nie wyrządzono. W ocenie Sądu i w tym zakresie powód nie sprostał wymaganiu jakie nakładała na niego zasada rozkładu ciężaru dowodu z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 6)">art. 6 k.c.</a>
</p>
      <p>Wątpliwości wzbudziły również umowy zawierane z powodem na trzy dni przed wypadkiem z 23 grudnia 2010 r. Z umów zawieranych z powodem na początku roku 2010 r. jak i roku 2009 r. wynagrodzenie powoda przybierało postać prowizji natomiast w umowach zawieranych z datą 20 grudnia 2010r. wynagrodzenie to miało stanowić określoną kwotę brutto. Co więcej umowy te zostały zawarte na przyszłość, z datą rozpoczęcia od stycznia 2011 r. W dalszej kolejności wskazać należy, iż umowa zawarta z<span class="anon-block">(...)</span>
<span class="anon-block">K. L.</span> została zawarta 1 sierpnia 2010 r. na okres jednego miesiąca, a później w dacie 20 grudnia 2010r. została zawarta kolejna już na czas nieokreślony z odpowiednim stałym wynagrodzeniem za przeprowadzanie szkoleń z zakresu doradztwa finansowego. Nadto powód słuchany informacyjnie nie potrafił w żaden sposób przedstawić na czym konkretnie te szkolenia miałyby polegać przy czym stwierdził, że nie posiadał jakikolwiek kwalifikacji w tym zakresie ani specjalistycznych uprawnień czy licencji .</p>
      <p>Reasumując powyższe Sąd doszedł do przekonania, iż powód nie udowodnił swojego roszczenia ani co do zasadności ani co do wysokości , nie przedstawił odpowiednich wiarygodnych dowodów mimo nałożonego przez Sąd zobowiązania i z tego względu na podstawie <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 6)">art. 6 k.c.</a> a contario powództwo oddalono w punkcie pierwszym wyroku.</p>
      
      <p>O kosztach postępowania Sąd orzekł zgodnie z zasadą odpowiedzialności za wynik procesu wyrażoną w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98)">art. 98 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 108)">art. 108 k.p.c.</a> uznając powoda za stronę, która przegrała proces w całości i zasądził od niego na rzecz pozwanego kwotę 7.200 zł tytułem kosztów zastępstwa procesowego zgodnie z <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 6;§ 6 pkt. 7)">§ 6 pkt 7 rozporządzenia Ministra Sprawiedliwości z dnia 28 września 2002 roku w sprawie opłat za czynności radców prawnych oraz ponoszenia przez Skarb Państwa kosztów nieopłaconej pomocy prawnej udzielonej przez radcę prawnego ustanowionego z urzędu</a> (t.j. Dz. U. z 2013 r. Nr 490) wraz z kwotą 17 zł opłaty skarbowej od pełnomocnictwa.</p>
    </div>