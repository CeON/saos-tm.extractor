<p>Sygn. akt I C 137/13</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 21 listopada 2013 r.</p>
      
      <p>Sąd Rejonowy w Kłodzku, I Wydział Cywilny</p>
      <p>w składzie następującym:</p>
      
      <p>Przewodniczący:  SSR Ewa Karp</p>
      <p>Protokolant:  Ewelina Świrta</p>
      
      <p>po rozpoznaniu w dniu 7 listopada 2013 r. w Kłodzku</p>
      <p>sprawy z powództwa <span class="anon-block">S. P.</span>
</p>
      <p>przeciwko <span class="anon-block">W. O.</span> i <span class="anon-block">M. B.</span>
</p>
      <p>o zapłatę 4.200,00 zł</p>
      
      <p>I. oddala powództwo;</p>
      <p>II. zasądza od powoda solidarnie na rzecz pozwanych tytułem zwrotu kosztów procesu kwotę 1.072,00 zł (tysiąc siedemdziesiąt dwa złote 00/100).</p>
      
      <p>Sygnatura akt I C 137/13</p>
    </div>
    <div>
      <h2>UZASADNIENIE</h2>
      <p>Powód <span class="anon-block">S. P.</span> wniósł przeciwko pozwanym <span class="anon-block">W. O.</span> oraz <span class="anon-block">M. B.</span> o solidarną zapłatę kwoty 4200 zł z odsetkami ustawowymi od kwot po 700 zł, począwszy od dnia 21 listopada 2009 roku do 21 kwietnia 2010 roku, podając w uzasadnieniu, że powód <span class="anon-block">S. P.</span> zawarł z Komornikiem Sądu Rejonowego w Kłodzku <span class="anon-block">A. P.</span>, umowę najmu lokalu na czas określony tj, od dnia 4 maja 2009 roku do 3 maja 2010 roku, na podstawie której strony ustaliły wysokość czynszu na kwotę 700 zł miesięcznie, płatną z góry, do dnia 20-go każdego miesiąca, a umowa wygasła 3 maja 2010 roku.</p>
      <p>Powód wskazał, że w związku z odwołaniem komornika <span class="anon-block">A. P.</span>, od dnia 10 listopada 2009 roku do dnia 1 listopada 2010 roku funkcję zastępcy komornika pełnił komornik <span class="anon-block">W. O.</span>, następnie od dnia 1 listopada 2010 do chwili obecnej zastępstwo pełni asesor <span class="anon-block">M. B.</span>, wskazując, Sąd Najwyższy w wyroku z dnia 19 kwietnia 2010 roku orzekł, że w przypadku odwołania komornika jego dotychczasowe obowiązki prezes właściwego sądu apelacyjnego zleca wyznaczonemu zastępcy komornika i zastępca komornika przejmuje nie tylko sprawy nie zakończone (zadania publiczne) lecz w ślad za nimi obejmuje tymczasowo zindywidualizowaną kancelarię odwołanego komornika. Objęcie to ma charakter przymusowy i bezwarunkowy. Kwestie organizacyjne związane z dalszym prowadzeniem kancelarii (lokal, wyposażenie biurowe), obciążają zastępcę komornika i to jemu przypada obowiązek ponoszenia kosztów tej kancelarii, z czym związane jest prawo do dochodu z jej prowadzenia.</p>
      <p>Referendarz sądowy w dniu 16 stycznia 2013 roku wydał nakaz zapłaty uwzględniający żądanie pozwu w całości.</p>
      <p>W złożonym w terminie sprzeciwie, pozwani wnosząc o oddalenie powództwa w całości, zgłosili zarzut bezzasadności żądania pozwu względem pozwanych wobec nieistnienia stosunku zobowiązaniowego, z którego by wynikało zobowiązanie zapłaty żądanych kwot oraz zgłosili brak biernej legitymacji procesowej po stronie pozwanych z uwagi na to, że nie byli stroną umowy najmu z 4 maja 2009 roku ani nie stali się zobowiązani z tej umowy na podstawie obowiązujących przepisów prawa.</p>
      <p>Pozwani wskazali nadto, że będąca podstawą dochodzenia roszczeń umowa najmu zawarta została pomiędzy powodem <span class="anon-block">S. P.</span>, a <span class="anon-block">A. P.</span>, a zatem ten ostatni winien być wskazany jako zobowiązany do zapłaty należności wynikających z umowy, a powołane orzeczenie Sądu Najwyższego nie czyni żądania pozwu uzasadnionym.</p>
      <p>Pozwani podnieśli, że umowa najmu nie istniała na dzień powierzenia obowiązków zawieszonego Komornika <span class="anon-block">A. P.</span>Komornikowi <span class="anon-block">W. O.</span>, a powód, jako syn i pracownik <span class="anon-block">A. P.</span> posiadał wiedzę, że <span class="anon-block">A. P.</span>w dniu 4 maja 2009 roku pozostawał zawieszony w czynnościach, zaś wykonywanie jego ustawowych obowiązków powierzone zostało przez Prezesa Sądu Apelacyjnego jego zastępcom, a skoro zastępca przejmuje obowiązki to tylko on jest uprawniony do zawierania umów, zatem posługiwanie się przez <span class="anon-block">A. P.</span> tytułem Komornik było nieuprawnione, zaś pieczęć, jaką posłużył się <span class="anon-block">A. P.</span> na umowie była zgłoszona przez Komornika <span class="anon-block">W. O.</span> pismem z 19 lutego 2009 roku, jako pieczęć, która zaginęła.</p>
      <p>Pismem z dnia 5 lutego 2013 roku pozwani zgłosili nadto zarzut przedawnienia roszczenia w stosunku do kwoty 700 zł tytułem czynszu najmu za listopad 2009 roku.</p>
      <p>Sąd ustalił następujący stan faktyczny:</p>
      <p>Powód <span class="anon-block">S. P.</span> jest współwłaścicielem nieruchomości położonej w <span class="anon-block">B.</span> przy <span class="anon-block">ul. (...)</span>, w udziale wynoszącym 1/3. Pozostali współwłaściciele nieruchomości to bratowa powoda w 1/3 oraz małoletnia córka ojca powoda, której przedstawicielem ustawowym jest <span class="anon-block">A. P.</span>., w 1/3.</p>
      <p>/Bezsporne, sprawdzono w <span class="anon-block">KW (...)</span>/</p>
      <p>W aktach sprawy znajduje się umowa najmu z datą 4 maja 2009 roku zawarta w <span class="anon-block">N.</span> pomiędzy powodem <span class="anon-block">S. P.</span>, a jego ojcem <span class="anon-block">A. P.</span>. Umowa wskazuje, że najemcą jest Komornik Sadowy przy Sądzie Rejonowym w Kłodzku <span class="anon-block">A. P.</span> <span class="anon-block"> Kancelaria (...)</span> w <span class="anon-block">K.</span> <span class="anon-block">ul. (...)</span>, który otrzymuje w najem 3 pomieszczenia w budynku położonym w <span class="anon-block">B.</span> przy <span class="anon-block">ul. (...)</span>. Najemca <span class="anon-block">A. P.</span> zobowiązał się do wykorzystywania pomieszczeń, będących przedmiotem umowy, do przechowywania akt swojej <span class="anon-block"> Kancelarii (...)</span>. Czynsz miesięczny określono na 700 zł, płatność do 20 dnia każdego miesiąca na podstawie rachunków wystawianych przez Wynajmującego.</p>
      <p>Powód zgłosił w Urzędzie Skarbowym w <span class="anon-block">N.</span>, że podatek od przychodów z umowy najmu lokalu będzie rozliczał w formie ryczałtu i wezwany został przez US o złożenie PIT-28, którego nie przedstawił.</p>
      <p>Dowód: - umowa k- 5, wezwanie K- 75, pismo K- 74, przesłuchanie powoda k- 71</p>
      
      <p>W dacie wskazanej w umowie, jako chwila jej zawarcia, najemca nie był Komornikiem Sądu Rejonowego w Kłodzku, bowiem został w 2007 zawieszony, a następnie odwołany.</p>
      <p>Na umowie z 4 maja 2009 roku najemca przybił pieczęć Komornika Sądowego, która wcześniej zaginęła, o czym komornik <span class="anon-block">W. O.</span> zawiadomił Prezesa Sądu Apelacyjnego we Wrocławiu pismem z dnia 19 lutego 2009 roku.</p>
      <p>Powód wiedział, że jego ojciec <span class="anon-block">A. P.</span> w dacie zawierania umowy był już zawieszony w obowiązkach Komornika Sądu Rejonowego w Kłodzku..</p>
      <p>Dowód:</p>
      <p>-pismo K - 9- 11, pismo - k - 30, 31, przesłuchanie powoda K- 71</p>
      <p>Zawieszony komornik <span class="anon-block">A. P.</span> nie przyznał, by przechowywał akta w <span class="anon-block">B.</span> przy <span class="anon-block">ul. (...)</span>, wskazał, że zorganizował tam filię swojego biura i nie wie czy wiedzieli o tym pozwani., bowiem zawiadomił o tym panią <span class="anon-block">S.</span>, która zastępowała zawieszonego komornika jako pierwsza.</p>
      <p>Akta spraw egzekucyjnych prowadzonych przez komornika <span class="anon-block">A. P.</span>, nie przekazane w chwili zawieszenia tego Komornika, zostały przekazane pozwanemu komornikowi <span class="anon-block">M. B.</span> w roku 2013 na skutek interwencji Ministerstwa Sprawiedliwości i aktualnie komornik ten na własny koszt przygotowuje ich archiwizację.</p>
      <p>Dowód:</p>
      <p>Zeznania świadka <span class="anon-block">A. P.</span> K- 71, 72</p>
      <p>Przesłuchanie pozwanego <span class="anon-block">M. B.</span>K- 72, Pisma K- 79-80</p>
      <p>Powód nie przesłał przed wniesieniem pozwu umowy najmu ani rachunków dotyczących umownego czynszu najmu, żadnemu z pozwanych. Przenosząc Kancelarię z <span class="anon-block">ulicy (...)</span> w <span class="anon-block">K.</span> na <span class="anon-block">ul. (...)</span>, Komornik <span class="anon-block">W. O.</span> wypowiedział wszystkie znane sobie umowy dotyczące tej Kancelarii.</p>
      <p>Dowód:</p>
      <p>- Przesłuchanie pozwanego <span class="anon-block">W. O.</span> K- 81, 82, przesłuchanie pozwanego <span class="anon-block">M. B.</span> K- 72, pismo K-77, wezwanie k- 76</p>
      <p>Pozwany <span class="anon-block">W. O.</span> - Komornik przy Sądzie Rejonowym dla Wrocławia-Krzyków był zastępcą Komornika <span class="anon-block">A. P.</span>w okresie jego zawieszenia od 4 grudnia 2008 roku do 10 listopada 2009 roku, a od 10 listopada 2009 roku do dnia 1 listopada 2010 roku zastępował <span class="anon-block">A. P.</span> do czasu powołania nowego komornika. Przed <span class="anon-block">W. O.</span>, w okresie zawieszenia komornika<span class="anon-block">A. P.</span>, zastępowali go <span class="anon-block">A. S.</span> i <span class="anon-block">R. B.</span>. Pozwany Komornik <span class="anon-block">M. B.</span>zastępuje odwołanego komornika <span class="anon-block">A. P.</span>do czasu powołania nowego komornika od dnia 1 listopada 2010 roku do chwili obecnej.</p>
      <p>Dowód:</p>
      <p>- pismo K- 9-11</p>
      <p>Komornik <span class="anon-block">W. O.</span> zawiadomił Prezesa Sądu Rejonowego w Kłodzku 9 kwietnia 2009 roku, kiedy prowadził już Kancelarię pod adresem <span class="anon-block">(...)</span>, że zawieszony komornik <span class="anon-block">A. P.</span> wraz ze swoimi synami Powodem <span class="anon-block">S. P.</span> i <span class="anon-block">A. P. (2)</span>, prowadzą nadal Kancelarię Komorniczą pod dotychczasowym adresem przy <span class="anon-block">ul. (...)</span>, przyjmują strony, wnioski egzekucyjne, nie mając do tego jakichkolwiek uprawnień.</p>
      <p>Dowód:  Pismo k-32</p>
      
      <p>Powód wytoczył przeciwko pozwanym pozew z zakresu prawa pracy, który nie został uwzględniony przez Sądy obu instancji.</p>
      <p>Dowód:  - pisma K- 59,65</p>
      <p>Sąd zważył, co następuje:</p>
      <p>Na podstawie poczynionych w sprawie ustaleń, opisanych w stanie faktycznym, powództwo nie zasługuje na uwzględnienie.</p>
      <p>Zgromadzony materiał dowodowy w postaci przesłuchania stron i świadka <span class="anon-block">A. P.</span>, dołączona umowa najmu, korespondencja pomiędzy Prezesem Sądu Apelacyjnego we Wrocławiu, powodem <span class="anon-block">S. P.</span> i pozwanymi oraz pisma Ministerstwa Sprawiedliwości do Prezesa Krajowej Rady Komorniczej i Prezesa Sądu Okręgowego w Świdnicy, uzasadniają przyjęcie, że umowa najmu z 4 maja 2009 roku łącząca <span class="anon-block">S. P.</span> i <span class="anon-block">A. P.</span> nie może stanowić podstawy uwzględnienia żądania, z wielu przyczyn, które zostaną omówione.</p>
      <p>Umowa najmu, jak wynika z ustaleń, zawarta została przez <span class="anon-block">S. P.</span> - współwłaściciela 1/3 nieruchomości, w której znajdują się pomieszczenia będące przedmiotem najmu, z <span class="anon-block">A. P.</span> przedstawicielem ustawowym małoletniej współwłaścicielki tej nieruchomości w 1/3, bez zgody pozostałych współwłaścicieli i Sądu Rodzinnego, a zatem nie mogła zostać zawarta przez samego powoda. Zgodnie z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 199)">art. 199. k.c</a> Do rozporządzania rzeczą wspólną oraz do innych czynności, które przekraczają zakres zwykłego zarządu, potrzebna jest zgoda wszystkich współwłaścicieli. W braku takiej zgody współwłaściciele, których udziały wynoszą co najmniej połowę, mogą żądać rozstrzygnięcia przez sąd, który orzeknie mając na względzie cel zamierzonej czynności oraz interesy wszystkich współwłaścicieli.</p>
      <p>Umowa, jak wynika z jej treści, dotyczyła 3 pomieszczeń w budynku położonym w <span class="anon-block">B.</span> przy <span class="anon-block">ul. (...)</span> i wskazywała jako najemcę <span class="anon-block">A. P.</span> Komornika Sądu Rejonowego w Kłodzku. Najemca<span class="anon-block">A. P.</span> zobowiązał się w niej do wykorzystywania pomieszczeń, będących przedmiotem umowy, do przechowywania akt swojej Kancelarii Komorniczej, podczas gdy w dacie jej zawarcia <span class="anon-block">A. P.</span> już od dwóch lat był zawieszony w obowiązkach Komornika i nie prowadził Kancelarii Komorniczej w <span class="anon-block">K.</span> przy <span class="anon-block">ul. (...)</span>. Słuchany w charakterze świadka <span class="anon-block">A. P.</span> wskazał, że nie przechowywał akt w pomieszczeniach opisanych w umowie, ale zrobił tam filię Kancelarii, jednak nie wie czy pozwani o tym wiedzieli, sam ich nie informował.</p>
      <p>Na umowie z 4 maja 2009 roku najemca przybił pieczęć Komornika Sądowego, którą nie mógł się posługiwać będąc zawieszony, a która wcześniej zaginęła, o czym komornik <span class="anon-block">W. O.</span> zawiadomił Prezesa Sądu Apelacyjnego we Wrocławiu dwa miesiące wcześniej. Sam Powód potwierdził, że posiadał wiedzę w dacie zawierania umowy o zawieszeniu ojca w obowiązkach Komornika Sądu Rejonowego w Kłodzku. Umowy nie zawarł zatem urzędujący komornik i trudno mówić o przejściu uprawnień i obowiązków na pozwanych.</p>
      <p>Umowa wskazywała czynsz miesięczny na 700 zł, płatność do 20 dnia każdego miesiąca na podstawie rachunków wystawianych przez Wynajmującego, a rachunków takich powód nie przedstawił ani pozwanym, podobnie jak umowy, ani też Sądowi w toku procesu.</p>
      <p>Wskazana analiza treści umowy i jej podmiotów oraz postanowień, uzasadnia oddalenie powództwa także z uwagi na brak stosunku zobowiązaniowego pomiędzy powodem a pozwanymi i brak podstaw prawnych do żądania zapłaty przez powoda solidarnie od pozwanych kwoty 4 200 zł.</p>
      <p>Powód nie wykazał by umowa była ważna i by pozwani stali się zobowiązani z tytułu jej zawarcia. Nie wykazał nadto by pozwani o umowie wiedzieli i by otrzymywali rachunki, które miały być podstawą zapłaty ani też by zawarł umowę z osobą pełniącą obowiązki Komornika Sądu Rejonowego w Kłodzku, mającą zgodę na przechowywanie akt poza Kancelarią.</p>
      <p>Zgodnie z art. 6 k.. c . Ciężar udowodnienia faktu spoczywa na osobie, która z faktu tego wywodzi skutki prawne, a nie spełnienie tej przesłanki uzasadnia oddalenie powództwa</p>
      <p>Orzeczenie o kosztach oparto na <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98)">art.98 k.p.c.</a>
</p>
    </div>