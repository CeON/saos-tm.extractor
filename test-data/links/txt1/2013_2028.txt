Sygn. akt KIO 2028/13  

WYROK 
z dnia 5 września 2013 r. 
 
Krajowa Izba Odwoławcza – w składzie: Przewodniczący: Piotr Kozłowski 
    
Protokolant: Rafał Komoń 
 
po rozpoznaniu na rozprawie w dniu 5 września 2013 r. w Warszawie odwołania 
wniesionego do Prezesa Krajowej Izby Odwoławczej w dniu 21 sierpnia 2013 r. 
przez wykonawcę: ADA-MUSIC Kręcichwost sp. j. z siedzibą w Czechowicach-
Dziedzicach 
w postępowaniu o udzielenie zamówienia publicznego pn. Zakup i dostawa instrumentów 
muzycznych dla potrzeb POSM I i II Stopnia im. Stanisława Moniuszki w Bielsku-Białej (nr 
ogłoszenia o zamówieniu 211024-2013) 
prowadzonym przez zamawiającego: Państwowa Ogólnokształcąca Szkoła Muzyczna 
I i II stopnia im. Stanisława Moniuszki w Bielsku-Białej 
orzeka: 
1. Oddala odwołanie. 
2. Kosztami postępowania obciąża ADA-MUSIC Kręcichwost sp. j. z siedzibą 
w Czechowicach-Dziedzicach i zalicza w poczet kosztów postępowania odwoławczego 
kwotę 7500 zł 00 gr (słownie: siedem tysięcy pięćset złotych zero groszy) uiszczoną 
przez tego odwołującego tytułem wpisu od odwołania. 
 
Stosownie do art. 198a i 198b ustawy z dnia 29 stycznia 2004 r. – Prawo zamówień 
publicznych (tekst jednolity Dz. U. z 2013 r. poz. 907) na niniejszy wyrok – w terminie 7 dni 
od dnia jego doręczenia – przysługuje skarga za pośrednictwem Prezesa Krajowej Izby 
Odwoławczej do Sądu Okręgowego w Bielsku-Białej. 
 
Przewodniczący: ……………………………… 
Sygn. akt KIO 2028/13  

U z a s a d n i e n i e 
 Zamawiający – Państwowa Ogólnokształcąca Szkoła Muzyczna I i II stopnia im. 
Stanisława Moniuszki w Bielsku-Białej – prowadzi w trybie przetargu nieograniczonego, 
na podstawie ustawy z dnia 29 stycznia 2004 r. – Prawo zamówień publicznych (tekst 
jednolity Dz. U. z 2013 r. poz. 907; zwanej dalej również „ustawą pzp” lub „pzp”), 
postępowanie o udzielenie zamówienia na dostawy pn. Zakup i dostawa instrumentów 
muzycznych dla potrzeb POSM I i II Stopnia im. Stanisława Moniuszki w Bielsku-Białej. 
Ogłoszenie o zamówieniu zostało zamieszczone pod nr 211024-2013 w Biuletynie 
Zamówień Publicznych 3 czerwca 2013 r., w tym samym dniu Zamawiający zamieścił 
ogłoszenie o zamówieniu w swojej siedzibie na tablicy ogłoszeń oraz na swojej stronie 
internetowej (www.psm.bielsko.pl). 
Wartość zamówienia nie przekracza kwot określonych w przepisach wydanych 
na podstawie art. 11 ust. 8 ustawy pzp. 
  
 21 sierpnia 2013 r. (pismem z 20 sierpnia 2013 r.) Odwołujący – ADA-MUSIC 
Kręcichwost sp. j. z siedzibą w Czechowicach-Dziedzicach {dalej zwana również w skrócie 
„ADA-MUSIC”} – wniósł do Prezesa Krajowej Izby Odwoławczej odwołanie (zachowując 
wymóg przekazania jego kopii Zamawiającemu) od wykluczenia go z postępowania 
i odrzucenia jego oferty, zarzucając Zamawiającemu następujące naruszenia przepisów 
ustawy pzp:  
1. Art. 24 ust. 2 pkt 4 – przez wykluczenie Odwołującego z udziału w postępowaniu, 
pomimo że spełnił on wszystkie warunki udziału w postępowaniu. 
2. Art. 186 ust. 2 – przez powtórzenie czynności w postępowaniu niezgodnie z żądaniem 
zawartym w odwołaniu. 
3. Art. 2 pkt 11 – przez powtórzenie czynności badania i oceny ofert z udziałem firm, które 
utraciły status wykonawców w postępowaniu. 
4. Art. 7 ust. 1 – przez prowadzenie postępowania w sposób niezapewniający równego 
traktowania wykonawców oraz zachowania uczciwej konkurencji. 
 Odwołujący wniósł o nakazanie Zamawiającemu: 
1. Unieważnienia czynności wyboru oferty najkorzystniejszej. 
2. Unieważnienia czynności wykluczenia Odwołującego z udziału w postępowaniu. 
3. Powtórzenia czynności badania i oceny ofert. 
4. Dokonania wyboru oferty Odwołującego jako najkorzystniejszej. 
 Odwołujący sprecyzował zarzuty przez podanie następujących okoliczności prawnych 
i faktycznych uzasadniających wniesienie odwołania. 
Sygn. akt KIO 2028/13  

Odwołujący zrelacjonował, że Zamawiający uzasadnił podjętą czynność przez 
wskazanie, iż Odwołujący nie spełnił warunków udziału w postępowaniu, gdyż nie przedłożył 
do oceny na wezwanie Zamawiającego wszystkich instrumentów mających być przedmiotem 
przyszłej dostawy (zarówno co do rodzaju oraz ilości). Przy czym jako podstawę prawną 
wykluczenia Zamawiający wskazał art. 24 ust. 2 pkt 4 pzp. 
Odwołujący zarzucił, że już pobieżna analiza treści informacji o wykluczeniu go 
z postępowania wskazuje na rażące naruszenie przywołanego tam art. 24 ust. 2 pkt 4 pzp, 
gdyż Odwołujący wykazał spełnienie wszystkich warunków udziału w postępowaniu, 
o których mowa w art. 22 ust. 1 pzp, przedkładając żądane przez Zamawiającego 
oświadczenia i dokumenty. Natomiast wymóg przedłożenia do testowania wszystkich 
instrumentów mających być przedmiotem przyszłej dostawy (co do rodzaju i ilości) nie służył 
wykazaniu spełniania warunków udziału w postępowaniu, a co najwyżej wykazaniu, 
że oferowane dostawy spełniają wymagania określone w SIWZ. W ocenie Odwołującego 
wykluczenie z udziału w postępowaniu z takim uzasadnieniem, jak podane przez 
Zamawiającego, wskazuje na jej całkowitą bezzasadność faktyczną i prawną tej czynności. 
Niezależnie od tej kwestii Odwołujący podniósł, że zaskarżona odwołaniem czynność 
Zamawiającego została podjęta w wyniku powtórzenia czynności badania i oceny ofert, 
w następstwie uwzględnienia w całości złożonego uprzednio przez niego. Postępowanie 
odwoławcze w tej sprawie, prowadzone pod sygn. akt KIO 1656/13, zostało umorzone 
postanowieniem z 17 lipca 2013 r. 
Przedmiotem poprzedniego odwołania było odrzucenie oferty z powodu jej 
niezgodności z treścią SIWZ, a Odwołujący zarzucił Zamawiającemu naruszenie art. 89 ust. 
1 pkt 2 oraz art. 7 ust. 1 pzp przez prowadzenie postępowania w sposób utrudniający 
uczciwą konkurencję. Motywując zaskarżoną poprzednim odwołaniem czynność 
Zamawiający wskazał, że przyczyną odrzucenia oferty Odwołującego było niedostarczenie 
przez niego we wskazanym terminie do siedziby Zamawiającego – w celu oceny zgodności 
z SIWZ oraz oceny jakościowej – wszystkich instrumentów będących przedmiotem oferty, 
a jedynie po jednym egzemplarzu z każdego rodzaju zaoferowanych instrumentów. Zdaniem 
Zamawiającego przesądzało to o niezgodności oferty Odwołującego z treścią SIWZ, gdyż – 
jak wskazywał Zamawiający – jego intencją nie było uzyskanie próbek przedmiotu 
zamówienia, bo wtedy zażądałby ich złożenia wraz z ofertą, a uzyskanie do przetestowania 
wszystkich instrumentów objętych ofertą wykonawcy. 
W ocenie Odwołującego odrzucenie wówczas jego oferty jako rzekomo niezgodnej 
z SIWZ było całkowicie bezzasadne, gdyż postanowienia SIWZ w tym zakresie były 
nieprecyzyjne i nie określały jednoznacznie, że do testowania należało dostarczyć wszystkie 
Sygn. akt KIO 2028/13  

instrumenty będące przedmiotem oferty zarówno co do rodzaju (co uczynił Odwołujący), 
jak i  co do ilości (czego, jak wynikało z uzasadnienia decyzji o odrzuceniu oferty, miał 
oczekiwać Zamawiający). Zdaniem Odwołującego nie można było skutkami niejasnych 
sformułowań SIWZ obciążać wykonawców biorących udział w postępowaniu. 
Odwołujący podał, że sporny fragment postanowień SIWZ brzmi następująco: Przed 
wyborem najkorzystniejszej oferty (na etapie oceny merytorycznej) Wykonawca zobowiązany 
jest do umożliwienia przedstawicielom zamawiającego przetestowania instrumentu 
w siedzibie Zamawiającego. Termin spotkania będzie ustalany w trybie indywidualnym, 
jednak niezwłocznie po wystosowaniu takiej prośby przez Zamawiającego. Procedura oceny 
merytorycznej instrumentów przewidywana jest przez okres nie dłuższy niejeden tydzień od 
dnia otwarcia ofert. Celem przetestowania instrumentu jest potwierdzenie spełniania przez 
Wykonawcę warunków udziału w postępowaniu (zgodność oferowanego instrumentu 
przedmiotem zamówienia) oraz ocena instrumentu pod kątem kryterium oceny. Zamawiający 
zastrzega sobie, iż wskazany przez Wykonawcę na etapie testowania instrument, będzie 
tożsamym z tym, który w późniejszym terminie (w przypadku powierzenia realizacji 
zmówienia) Wykonawca dostarczy Zamawiającemu. Od strony praktycznej będzie 
to oznaczało dostarczenie przez Wykonawcę (pod rygorem wypowiedzenia umowy przez 
Zamawiającego z winy Wykonawcy) instrumentu o numerach fabrycznych zaznaczonych 
na etapie testowania przez przedstawicieli Zamawiającego. 
Odwołujący podniósł, że zamawiający opisując przedmiot zamówienia zażądał 
zaoferowania określonych rodzajów instrumentów muzycznych, przy czym w przypadku 
części z nich przedmiotem przyszłej dostawy miało być po kilka sztuk danego rodzaju 
instrumentu (np. skrzypce, marakasy, janczary). Dla potwierdzenia spełniania przez 
oferowany asortyment wymagań postawionych przez zamawiającego oraz dla dokonania 
oceny oferty w kryterium jakościowym Zamawiający w SIWZ zastrzegł wymóg, 
aby wykonawcy na jego żądanie udostępnili mu instrumenty będące przedmiotem oferty w 
celu ich przetestowania w siedzibie Zamawiającego. Odwołujący domniemywa, że podstawą 
prawną takiego żądania stanowił § 6 ust. 1 rozporządzenia Prezesa Rady Ministrów z dnia 
19 lutego 2013 roku w sprawie rodzajów dokumentów, jakich może żądać zamawiający od 
wykonawcy, oraz form w jakich te dokumenty mogą być składane (Dz. U. z 2013 r., poz. 231; 
zwanego dalej w skrócie „rozporządzeniem w sprawie dokumentów”). Ustawodawca 
w przywołanym przepisie rozporządzenia, przez użycie słów „w szczególności” określił 
otwarty katalog dokumentów i oświadczeń, które potwierdzają, ze oferowane dostawy, usługi 
czy roboty budowlane odpowiadają wymaganiom określonym przez zamawiającego. 
Odwołujący podał, że na żądanie Zamawiającego dostarczył mu instrumenty będące 
Sygn. akt KIO 2028/13  

przedmiotem jego oferty, przy czym dostarczył po jednym egzemplarzu każdego z rodzajów 
zaoferowanych instrumentów, uznając iż będzie to wystarczające w świetle postanowień 
SIWZ oraz przepisów rozporządzenia w sprawie dokumentów. Następnie otrzymał informację 
o odrzuceniu jego oferty z powyżej opisanego powodu.  
Zdaniem Odwołującego gdyby tak rozumieć zapisy SIWZ, jak chciał tego 
Zamawiający, czyli że wykonawcy mieliby obowiązek dostarczyć zamawiającemu na etapie 
oceny ofert cały asortyment będący przedmiotem przyszłej dostawy, taki wymóg musiałby 
być uznany za bezprawny. Pomimo że przywołany przepis rozporządzenia w sprawie 
dokumentów wskazuje zawiera przykładowe wyliczenie czego zamawiający może żądać 
od wykonawców dla potwierdzenia, że oferowane dostawy spełniają jego wymagania, 
pozwala na ustalenie intencji ustawodawcy co do zakresu uprawnień zamawiającego, jeżeli 
chodzi o możliwości weryfikacji ofert wykonawców pod kątem ich zgodności z treścią SIWZ. 
Skoro ustawodawca wymierna pośród „dokumentów”, jakie mogą być składane w celu 
wykazania zgodności oferty z treścią SIWZ m.in. próbki produktów będących przedmiotem 
oferty (tj. przykładowe egzemplarze poszczególnych rodzajów oferowanych produktów), 
uznać należy, ze jest to maksymalne uprawnienie zamawiającego, jeżeli chodzi o możliwość 
bezpośredniego zapoznania się przez niego z oferowanym towarem przed jego dostawą. 
Natomiast nie sposób z przepisów rozporządzenia wywodzić, że zamawiający może być 
uprawniony do żądania całego asortymentu będącego przedmiotem oferty w celu 
zapoznania się z nim jeszcze przed udzieleniem zamówienia. Niezależnie od powyższego 
Odwołujący wskazał, że według rozporządzenia możliwość żądania „dokumentów” (w tym 
próbek czy demonstracji przedmiotu zamówienia) służy potwierdzeniu spełnienia wymagań 
postawionych przez zamawiającego dla przedmiotu zamówienia, nie zaś dokonywaniu oceny 
pod względem określonego kryterium oceny ofert. Według Odwołującego wynika z tego, 
że taka ocena jakościowa również powinna być dokonywana co najwyżej w odniesieniu 
do próbek przedmiotu zamówienia. Zdaniem Odwołującego inna wykładnia przepisów 
rozporządzenia oraz postanowień SIWZ obowiązującej w przedmiotowym postępowaniu 
byłaby trudna do zaakceptowania z punktu widzenia zgodności z prawem, celowości oraz 
zasad uczciwej konkurencji. Wymóg dostarczenia jeszcze przed udzieleniem zamówienia 
całego jego przedmiotu w celu weryfikacji jego zgodności z SIWZ lub oceny pod kątem 
kryterium oceny ofert byłby wymogiem nadmiernym, nieuzasadnionym z punktu widzenia 
racjonalnych potrzeb Zamawiającego oraz możliwości szeregu wykonawców. Skoro 
w przedmiotowym postępowaniu określono, że przedmiot zamówienia ma być dostarczony 
zamawiającemu w terminie do 30 lipca 2013 r., ewentualny wymóg dostarczenia całego 
przedmiotu dostawy do testowania jeszcze przed wyborem ofert oznaczałby, że wykonawcy 
Sygn. akt KIO 2028/13  

de facto musieliby być gotowi do wykonania zamówienia jeszcze przed wyborem ofert 
i podpisaniem umowy. W realiach funkcjonowania wykonawców prowadzących 
przedsiębiorstwa handlowe tego rodzaju obowiązek w sposób ewidentny prowadziłby 
do utrudnienia uczciwej konkurencji, narażając wykonawców na szkodę majątkową, przez 
zmuszanie ich do nabycia całego przedmiotu zamówienia w sytuacji, w której niepewne jest, 
czy zamówienie w ogóle będzie im udzielone. Zdaniem Odwołującego w przypadku takiego 
rodzaju produktów, jak w przedmiotowym postępowaniu, nawet wymóg dostarczenia ich 
próbek, z uwagi na konfigurację przedmiotu zamówienia oraz jego wartość, był wymogiem 
nadmiernym, narażającym wykonawców na dodatkowe i zbędne koszty, także z punktu 
widzenia uzasadnionych interesów zamawiającego. 
Odwołujący wskazał, że przy tak określonych zarzutach odwołania oraz ich 
uzasadnieniu Zamawiający złożył oświadczenie, że uznaje zasadność argumentów 
podniesionych przez Odwołującego, co skład orzekający Izby rozpatrujący poprzednią 
sprawę zinterpretował jako podstawę do umorzenia postępowania odwoławczego. 
Odwołujący podniósł, że ku jego zaskoczeniu Zamawiający przeprowadzając 
ponowne badanie i ocenę ofert, mimo uwzględniania w całości zarzutów odwołania, wezwał 
go do uzupełnienia uprzednio złożonych instrumentów (co do ilości), tj. zażądał przedłożenia 
brakujących instrumentów, przedłożonych uprzednio po jednej sztuce z każdego rodzaju. 
Ponadto Zamawiający skierował podobne wezwania do pozostałych wykonawców biorących 
uprzednio udział w postępowaniu, mimo że wcześniej odrzucił ich oferty, a wykonawcy ci nie 
wnieśli od tej czynności odwołania. Odwołujący zrelacjonował, że pismem z 1 sierpnia 
2013 r., poinformował Zamawiającego o niezgodności tych powtórzonych czynności 
z prawem, motywując to w następujący sposób. 
Odwołujący podniósł, że wnosząc odwołanie reprezentował własne interesy 
w postępowaniu, nie zaś innych wykonawców, którzy mieli prawo wnieść swoje odwołania 
od odrzucenia ich ofert, a z czego nie skorzystali. Według Odwołującego oznacza to, 
że wykonawcy ci: CHPM sp. z o.o. i Silesia Music Center sp. z o.o., zrezygnowali z ubiegania 
się zamówienie i utracili status wykonawców w rozumieniu art. 2 pkt 11 pzp 
w przedmiotowym postępowaniu. Zamawiający powinien był zatem powtórzyć czynność 
badania i oceny ofert jedynie wobec wykonawców, którzy w dacie powtarzania tej czynności 
ubiegali się o udzielenie zamówienia, czyli w tym wypadku jedynie wobec Odwołującego. 
Odrzucenie ofert pozostałych wykonawców należało bowiem traktować jako prawomocne 
i wykonawcy ci nie mogą obecnie wywodzić określonych skutków prawnych z czynności 
dokonanych przez Zamawiającego na skutek uwzględnienia odwołania Odwołującego, które 
co do zasady ma takie samo znaczenie jak wyrok Krajowej Izby Odwoławczej. Natomiast 
Sygn. akt KIO 2028/13  

odnoszenie skutków wniesionego przez ADA-MUSIC odwołania do wykonawców, którzy 
zrezygnowali z kwestionowania odnoszących się do nich czynności Zamawiającego, nie 
korzystając z przysługujących im środków ochrony prawnej, musi być traktowane jako 
naruszające zasadę równego traktowania wykonawców i uczciwej konkurencji. Ponadto 
czynności te należy traktować jako czynności kierowane wobec podmiotów, które nie są już 
uczestnikami postępowania w sprawie zamówienia publicznego. 
Dla Odwołującego zaskakujące jest, dlaczego Zamawiający, pomimo uwzględnienia 
w całości zarzutów odwołania (co jest niezbędnym warunkiem umorzenia postępowania 
odwoławczego), dokonuje następnie czynności tożsamej do kwestionowanej w odwołaniu, 
podtrzymując wezwanie do przedłożenia całego asortymentu mającego być przedmiotem 
przyszłej dostawy i wyciągając określone konsekwencje z powodu jego niedostarczenia 
(wykluczając Odwołującego). Zdaniem Odwołującego trudno nie dostrzec tutaj rażącej 
sprzeczności w stanowisku Zamawiającego, który z jednej strony podziela argumentację 
Odwołującego, a z drugiej strony dokonuje czynności tożsamej do tej, która była uprzednio 
przyczyną odrzucenia oferty Odwołującego. W opinii Odwołującego tego rodzaju praktyka 
dowodzi, że prawdziwą intencją Zamawiającego, wbrew jego oświadczeniu złożonemu przed 
Krajową Izbą Odwoławczą, nie było uwzględnienie w całości zarzutów odwołania, a tym 
samym postępowanie odwoławcze nie powinno było zostać umorzone. Według 
Odwołującego w kontekście zarzutów i wniosków odwołania uprzednio przez niego 
złożonego, oczywiste jest, że – znajdujące się pod ochroną art. 186 ust. 2 ustawy pzp – 
powtórzenie czynności zgodnie z żądaniem zawartym w odwołaniu nie mogło w tym 
wypadku polegać na powtórzeniu tego samego wezwania, którego niespełnienie stanowiło 
podstawę odrzucenia oferty Odwołującego. 
Odwołujący wskazał również, że z racji tego, że firma jest obecnie jedynym 
wykonawcą uczestniczącym w postępowaniu, dokonywanie oceny jakościowej oferowanych 
przez niego instrumentów jest obecnie całkowicie bezprzedmiotowe. Skoro uprzednie 
dostarczenie przedmiotu zamówienia do testowania (po jednej sztuce z każdego rodzaju) 
było wystarczające, aby stwierdzić zgodność treści oferty wykonawcy z treścią SIWZ (wg 
wymagań minimalnych, „odcinających” dla przedmiotu zamówienia), zbędne było 
dokonywanie oceny w kryterium „jakość”, gdyż brak jest innych ofert, z którymi można by 
porównywać ofertę ADA-MUSIC pod względem przyznanej w tym kryterium punktacji. 
W opinii Odwołującego zważywszy na powyższe okoliczności doszło do naruszenia 
przepisów ustawy pzp przy (ostatecznie) odrzuceniu oferty Odwołującego. Jakkolwiek 
w realiach tego postępowania w ogóle nie można mówić o istnieniu przesłanek 
do wykluczenia Odwołującego konsekwencją tej wadliwej czynności Zamawiającego jest 
Sygn. akt KIO 2028/13  

uznanie oferty Odwołującego za odrzuconą. Z tego powodu czynność podjęta przez 
Zamawiającego ma analogiczne skutki, jak uprzednio podjęta czynność odrzucenia oferty 
z powodu jej niezgodności z treścią SIWZ. 
 
5 września 2013 r. w toku posiedzenia Zamawiający przedstawił pisemną odpowiedź 
na odwołanie, w której wniósł o jego oddalenie, w następujący sposób uzasadniając swoje 
stanowisko.  
Zamawiający podniósł, że Odwołujący w toku postępowania, po zapoznaniu się 
z treścią ogłoszenia o zamówieniu i SIWZ, nie zgłaszał żadnych pytań do SIWZ oraz nie 
wniósł odwołania od jej postanowień. Dla Zamawiającego brak zgłoszonych zastrzeżeń 
na tym etapie postępowania świadczy o tym, że Odwołujący i pozostali uczestnicy 
postępowania w całości przyjęli do wiadomości pkt 10 rozdziału III SIWZ {którego treść 
zacytowana została w sposób zbieżny z odwołaniem}. W szczególności Zamawiający 
podkreślił, że z postanowienia tego wynika, że instrument dostarczony do oceny musi być 
tożsamy z instrumentem, który wybrany wykonawca dostarczy po podpisaniu umowy. 
Zamawiający zadał retoryczne pytanie – w jaki sposób na etapie realizacji umowy miałby 
sprawdzać numery fabryczne instrumentów, których wcześniej nie widział oraz nie oceniał 
ich jakości. 
 Dla Zamawiającego niezrozumiały jest również zarzut dotyczący wezwania przy 
powtórnym badaniu pozostałych wykonawców do uzupełnienia oferty, skoro Odwołujący 
w poprzednim odwołaniu podnosił brak zastosowania art. 26 ust. 3 pzp. Według 
Zamawiającego ponieważ uwzględnił te argumenty, nie może być mowy o podważeniu 
dokonanych następnie przez niego czynności, które są konsekwencją uznania zasadności 
odwołania i umorzenia postępowania przez Izbę. Podnoszona w treści pierwszego odwołania 
okoliczność, że ADA-MUSIC nie została pisemnie powiadomiona o konieczności 
przedstawienia wszystkich instrumentów do oceny została naprawiona w toku powtórzonych 
czynności. Zamawiający zaakcentował słowo „wszystkich”. Zdaniem Zamawiającego choć 
zarówno zapis SIWZ mówił o tej konieczności w sposób jasny i bezdyskusyjny, jak również 
cała dalsza korespondencja z Odwołującym świadczyła o posiadaniu przez niego wiedzy 
w tym zakresie, to jednak brak tego słowa w tej korespondencji został zauważony przez 
Zamawiającego. Zamawiający dlatego zarzut uwzględnił, przywracając postępowanie 
przetargowe dla wszystkich podmiotów starających się o zamówienie, od chwili zaproszenia 
do złożenia instrumentów do oceny. W opinii Zamawiającego powtórzenie tej czynności 
wiązało się z koniecznością dopuszczenia do nie czynności wszystkich podmiotów 
uczestniczących w procesie przetargowym i wynikało z równości praw na mocy ustawy pzp. 
Sygn. akt KIO 2028/13  

Dla Zamawiającego dalsze postępowanie Odwołującego, w tym wniesienie odwołania, 
świadczy o niezrozumieniu przez niego podstawowej zasady równego traktowania 
wykonawców. W ocenie Zamawiającego jeżeli wrócił do etapu zaproszenia 
do przedstawienia instrumentów do oceny, to ta czynność musi dotyczyć wszystkich 
uczestników postępowania, którzy w tym elemencie postępowania uczestniczyli, 
bez względu na to, czy przyłączali się do odwołania czy też nie, po którejkolwiek ze stron, 
tym bardziej, że powód odrzucenia ich ofert był ten sam. Według Zamawiającego chęć 
uczestniczenia w dalszej części postępowania została przez wykonawców wyrażona przez 
złożenie oświadczeń o przedłużeniu terminu związania ofertą oraz przez przedłużenie 
ważności wadium.  
Zdaniem Zamawiającego odwołanie jest całkowicie bezpodstawne również 
ze względu na specyficzne cechy i walory instrumentów smyczkowych, które powodują 
konieczność ich oceny indywidualnej przed zakupem. Zamawiający podniósł, 
że w szczególności skrzypce i wiolonczele wykonane przez tego samego lutnika 
lub manufakturę, nawet z tego samego kawałka drewna (jawor, świerk), mogą różnić się 
diametralnie walorami brzmieniowymi. Przy czym często zdarza się, że w jednym 
z instrumentów pojawia się tzw. „wilk” (mankament, który całkowicie eliminuje instrument 
z użytkowania, gdyż w niektórych rejestrach nie można z niego wydobyć dźwięku), który 
można jedynie stwierdzić przez sprawdzenie brzmienia instrumentu w całym rejestrze 
brzmieniowym. Taki mankament przytrafia się również instrumentom wykonanym przez 
wybitnych lutników, co wynika głównie ze skomplikowanej struktury płyty rezonansowej 
i samej budowy instrumentu smyczkowego. Dlatego według Zamawiającego konieczne jest 
sprawdzenie brzmienia wszystkich instrumentów, aby po podpisaniu umowy i dostarczeniu 
przez wykonawcę kompletu instrumentów nie został dostarczony instrument, który nie może 
być wykorzystany w procesie kształcenia, gdyż z kolei wymiana na inny instrument może 
okazać się długotrwałym procesem, również sądowym. Zamawiający dodał, że ponieważ 
zamówienie dotyczy instrumentów dla dzieci rozpoczynających naukę gry na nich, walory 
użytkowe instrumentów, takie jak np. grubość i szerokość szyjki instrumentu, wysokość 
podstawka, łatwość wydobycia dźwięku, długość i sprężystość smyczka, wysokość ułożenia 
strun nad gryfem – muszą podlegać indywidualnej ocenie przez specjalistów. W opinii 
Zamawiającego także pozostałe instrumenty ze względu na swoje szczególne walory 
dźwiękowe (lub ich brak) winny podlegać ocenie przez powołanych przez niego specjalistów. 
Zamawiający powołał się na to, że takie zróżnicowanie ocen wystąpiło nawet w u tego 
samego dostawcy, a ocena walorów instrumentu stanowi kryterium wyboru najkorzystniejszej 
oferty o wadze 30% . W opinii Zamawiającego nie można dokonać prawidłowej oceny w tym 
Sygn. akt KIO 2028/13  

kryterium, jeżeli dwóch wykonawców przedstawia wszystkie zaoferowane instrumenty 
do oceny, a Odwołujący przedstawi tylko instrumenty wybiórczo sprawdzone przez siebie.  
Według Zamawiającego nie bez znaczenia dla rozsądzenia racji na jego rzecz 
pozostaje potwierdzenie na piśmie przez Odwołującego, że posiada takie instrumenty, 
lecz nie przekaże ich do oceny. Po pierwsze – świadczy to niezrozumieniu zasady równości 
praw oraz o braku chęci współpracy, a także świadomym utrudnianiu postępowania 
przetargowego. Po drugie – podważa jeden z istotnych podnoszonych w piśmie z 27 
czerwca 2013 r. argumentów, że Zamawiający naraża na dodatkowe koszty Odwołującego, 
który nie ma pewności realizacji zamówienia. 
Na marginesie Zamawiający podniósł, że postępowanie przedstawicieli ADA-MUSIC 
stało na granicy prawa już także np. przy dostarczaniu do oceny instrumentów przez innych 
wykonawców uczestniczących w przetargu, kiedy usiłowali oni wymusić prawo do oceny 
jakościowej tych instrumentów (pismo z 21 czerwca 2013 r.). W ocenie Zamawiającego była 
to próba wkraczania w jego kompetencje do oceny jakościowej, gdyż wykonawca może 
uczestniczyć w tym procesie w charakterze obserwatora, ma prawo do otrzymania kopii 
wykazu instrumentów dostarczonych przez pozostałych oferentów, ewentualnego 
uczestniczenia w trakcie składowania dostarczonych instrumentów celem weryfikacji 
zgodności ilościowej. W przekonaniu Zamawiającego działania te wynikały z tego, że mając 
świadomość złożenia najdroższej oferty, Odwołujący starał się stosować wszystkie dostępne 
i będące na granicy prawa kruczki, aby zdyskredytować konkurencyjne firmy i wymusić 
na Zamawiającym wyeliminowanie ich z postępowania. 
 
22 sierpnia 2013 r. Zamawiający poinformował drogą elektroniczną oraz listownie 
pozostałych wykonawców o wniesionym odwołaniu, przesyłając jednocześnie jego kopię. 
 Izba ustaliła, że do Prezesa Krajowej Izby Odwoławczej nie wpłynęło żadne 
zgłoszenie przystąpienia do postępowania odwoławczego w tej sprawie. 
  
Ponieważ odwołanie nie zawierało braków formalnych i wpis został przez 
Odwołującego uiszczony – podlegało rozpoznaniu przez Izbę. 
W toku czynności formalnoprawnych i sprawdzających Izba nie stwierdziła, aby 
odwołanie podlegało odrzuceniu na podstawie przesłanek określonych w art. 189 ust. 2 pzp. 
Na posiedzeniu z udziałem Stron nie zostały również zgłoszone w tym przedmiocie 
odmienne wnioski.  
 Z uwagi na brak podstaw do odrzucenia odwołania lub umorzenia postępowania 
odwoławczego Izba przeprowadziła rozprawę, podczas której Odwołujący i Zamawiający 
Sygn. akt KIO 2028/13  

podtrzymali swoje dotychczasowe stanowiska.  
 
Po przeprowadzeniu rozprawy z udziałem Stron postępowania, uwzględniając 
zgromadzony materiał dowodowy, jak również biorąc pod uwagę oświadczenia 
i stanowiska Stron – zawarte w odwołaniu, odpowiedzi na odwołanie, a także wyrażone 
ustnie na rozprawie i odnotowane w protokole – Izba ustaliła i zważyła, co następuje: 
 
Zgodnie z przepisem art. 179 ust. 1 pzp odwołującemu przysługuje legitymacja 
do wniesienia odwołania, gdy ma (lub miał) interes w uzyskaniu zamówienia oraz może 
ponieść szkodę w wyniku naruszenia przez zamawiającego przepisów ustawy. W ocenie Izby 
Odwołujący legitymuje się interesem w uzyskaniu przedmiotowego zamówienia, w którym 
złożył ofertę. Jednocześnie objęta zarzutem odwołania czynność Zamawiającego – 
polegająca na wykluczeniu z postępowania – może narażać Odwołującego  na szkodę, gdyż 
nie było kwestionowane, że w przeciwnym razie mógłby on liczyć na uzyskanie tego 
odpłatnego zamówienia publicznego. 
  
Izba dopuściła w niniejszej sprawie dowody z dokumentacji postępowania 
o zamówienie publiczne, która została również przekazana Izbie w formie kopii 
poświadczonej za zgodność z oryginałem przez Zamawiającego, to jest przeprowadziła 
dowody z następujących dokumentów: ogłoszenia o zamówieniu, s.i.w.z., pisma 
Zamawiającego z 1 sierpnia 2013 r. oraz przesłanego w odpowiedzi pisma Odwołującego z 9 
sierpnia 2013 r. 
 
 Izba ustaliła w zakresie niezbędnym do właściwego rozpoznania zarzutów odwołania, 
co następuje: 
 
 Brzmienie postanowień s.i.w.z. 
ROZDZIAŁ III. OPIS PRZEDMIOTU ZAMÓWIENIA. 
1. Przedmiotem zamówienia jest zakup i dostawa przez Wykonawcę (do siedziby 
Zamawiającego – Bielsko-Biała, ul. Wyspiańskiego 5a) transportem własnym fabrycznie 
nowych, nie będących przedmiotem ekspozycji, nieużywanych, pochodzących z bieżącej 
produkcji instrumentów muzycznych opisanych w pkt 2. 
2. Szczegółowy opis przedmiotu zamówienia: 
A/ SKRZYPCE ¼ model Stradivalius Concert Violins z naciągiem Thomastic wraz 
ze smyczkiem i futerałem lub równoważne 3 szt. 
Sygn. akt KIO 2028/13  

B/ SKRZYPCE ½ model Stradivalius Concert Violins z naciągiem Thomastic wraz 
ze smyczkiem i futerałem lub równoważne - 3 szt. 
C/ SKRZYPCE ¾ model Concert Violins model lutniczy z naciągiem Thomastic wraz 
ze smyczkiem i futerałem lub równoważne - 3 szt., do instrumentu należy dołączyć certyfikat, 
D/ WIOLONCZELA ¼ model 4/3 z naciągiem Thomastic wraz ze smyczkiem i miękkim 
futerałem lub równoważne - 2 szt. 
E/ WIOLONCZELA ½ model 4/3 z naciągiem Thomastic wraz ze smyczkiem i miękkim 
futerałem lub równoważne - 2 szt. 
F/ WIOLONCZELA ¾ model 4/3 model lutniczy z naciągiem Thomastic wraz ze smyczkiem 
i miękkim futerałem – lub równoważne - 2 szt., do instrumentu należy dołączyć certyfikat, 
G/ OBÓJ model Oskar Adler 100 lub równoważne – 1 szt. 
H/ FAGOT model CHILDREN (waga nie przekracza 1,2 kg.) lub równoważne – 1 szt. 
I/ AKORDEON BALLONE BURINI model 52B (model podstawowy) lub równoważne – 1 szt. 
J/ FLET poprzeczny model z wymienną zakrzywioną główką i prostą (instrument ma 
posiadać: E-mechanikę, off-set, zamknięte klapy, posrebrzany korpus, głowy, stopkę 
i mechanikę) – 1 szt. 
K/ FLET poprzeczny model z wymienną zakrzywioną główką i prostą (instrument ma 
posiadać: E-mechanikę, off-set, otwarte klapy, posrebrzany korpus, głowy, stopkę 
i mechanikę) – 1 szt. 
L/ GITARA akustyczna lutnicza koncertowa (instrument ma być budowy klasycznej 
z brzmieniem akustycznym ) – 1 szt., do instrumentu należy dołączyć certyfikat, 
Ł/ PUZON plastikowy model ABS - 1 szt. 
M/ ZESTAW PERKUSYJNY „Dla przedmiotu rytmika” w skład którego wchodzi: 
1. METALOFON KOLOROWY na 27 tubach z pałkami - szt. 1 
2. JANCZARY - szt. 4, 
3. KASTANIETY NA RĄCZCE - szt. 4, 
4. MARAKASY MEKSYKAŃSKIE – szt. 5, 
5. TALERZE Z RACZKĄ min. 15 cm.– szt. 3, 
6. GUIRO PODWÓJNE – szt.3, 
7. GUIRO Z KULKAMI – szt. 2, 
8. GUIRO TYP ‘RYBKA’ – sz. 1. 
N/ KLARNET model BUFFET CRAMPON 12 lub równoważne – 2 szt. 
3. Za równoważne instrumenty w stosunku do wskazanych instrumentów muzycznych 
Zamawiający uzna takie oferowane przez Wykonawców instrumenty, które pod względem 
artystycznym, wykonawczym technicznym oraz funkcjonalnym i użytkowym będą 
Sygn. akt KIO 2028/13  

równoważne do opisanych w przedmiocie zamówienia. Za równoważne pod względem: 
 artystycznym i wykonawczym i funkcjonalnym - Zamawiający rozumie tak wykonany 
instrument, które umożliwią na etapie jego eksploatacji osiągnięcie zakładanych walorów 
artystycznych w trakcie wykonywania utworów muzycznych, 
 technicznym i użytkowym - Zamawiający rozumie tak wykonane instrumenty, które 
posiadają równoważną pod względem technicznym budowę i wyposażenie co zawarty 
w opisie przedmiotu zamówienia instrument. 
(...) 
10. Przed wyborem najkorzystniejszej oferty (na etapie oceny merytorycznej) 
Wykonawca zobowiązany jest do umożliwienia przedstawicielom Zamawiającego 
przetestowania instrumentu w siedzibie Zamawiającego. Termin spotkania będzie 
ustalany w trybie indywidualnym, jednak niezwłocznie po wystosowaniu takiej prośby 
przez Zamawiającego. Procedura oceny merytorycznej instrumentów przewidywana 
jest przez okres nie dłuższy niż jeden tydzień od dnia otwarcia ofert. Celem 
przetestowania instrumentu jest potwierdzenie spełniania przez Wykonawcę 
warunków udziału w postępowaniu (zgodność oferowanego instrumentu 
z przedmiotem zamówienia) oraz ocena instrumentu pod kątem kryterium oceny. 
Zamawiający zastrzega sobie, iż wskazany przez Wykonawcę na etapie testowania 
instrument, będzie tożsamym z tym, który w późniejszym terminie (w przypadku 
powierzenia realizacji zamówienia) Wykonawca dostarczy Zamawiającemu. Od strony 
praktycznej będzie to oznaczało dostarczenie przez Wykonawcę (pod rygorem 
wypowiedzenia umowy przez Zamawiającego z winy Wykonawcy) instrumentu 
o numerach fabrycznych zaznaczonych na etapie testowania przez przedstawicieli 
Zamawiającego. 
{powyższe pogrubienie i podkreślenie wynika z s.i.w.z.} 
ROZDZIAŁ V. WARUNKI UDZIAŁU W POSTĘPOWANIU ORAZ OPIS SPOSOBU 
DOKONYWANIA OCENY SPEŁNIANIA TYCH WARUNKÓW. 
O udzielenie zamówienia mogą ubiegać się wykonawcy, którzy spełniają warunki udziału 
w postępowaniu: 
(…) 
C. poświadczą – poprzez przedłożenie stosownych opisów i fotografii zawierających dane 
techniczne i parametry - iż oferowany przedmiot zamówienia odpowiada wymaganiom 
określonym przez Zamawiającego, 
ocena spełniania warunku nastąpi w oparciu o dokumenty, które Wykonawca złoży w ofercie, 
ocena nastąpi według formuły „spełnia – nie spełnia” 
Sygn. akt KIO 2028/13  

(…) 
ROZDZIAŁ VI. WYKAZ OŚWIADCZEŃ LUB DOKUMENTÓW, JAKIE MAJĄ DOSTARCZYĆ 
WYKONAWCY W CELU POTWIERDZANIA SPEŁNIANIA WARUNKÓW UDZIAŁU 
W POSTĘPOWANIU. 
Dokumenty wymagane od Wykonawców dla stwierdzenia, czy spełniają oni wymagania 
ustawowe (art. 24 i 22 ustawy Prawo Zamówień Publicznych), w szczególności 
wymienionych w rozporządzeniu Prezesa Rady Ministrów z dnia 19.02.2013 roku w sprawie 
rodzajów dokumentów, jakich może żądać zamawiający od wykonawcy oraz form, w jakich 
te dokumenty mogą być składane (Dz. U. z 2013 roku, poz. 231): 
(...) 
7. Pozostałe dokumenty, jakie winien złożyć Wykonawca, w celu potwierdzenia spełniania 
warunków udziału w postępowaniu: 
c) folder lub inne dokumenty, na podstawie których Zamawiający będzie mógł potwierdzić 
zgodność parametrów proponowanego instrumentu z parametrami określonym w SIWZ. 
Złożenie tego dokumentu jest niezbędne tylko w przypadku składania oferty równoważnej 
w stosunku do wskazanej przez Zamawiającego w opisie przedmiotu zamówienia marki 
i modelu instrumentu. 
(...) 
ROZDZIAŁ XI. OPIS KRYTERIÓW, KTÓRYMI ZAMAWIAJĄCY BĘDZIE SIĘ KIEROWAŁ 
PRZY WYBORZE OFERTY WRAZ Z PODANIEM ZNACZENIA TYCH KRYTERIÓW 
I SPOSOBU OCENY OFERT. 
Przy wyborze najkorzystniejszej oferty Zamawiający kierował się będzie następującymi 
kryteriami współczynnikami wag (znaczeniem) do tych kryteriów: 
- najniższa cena - waga 70 % 
- jakość – waga 30 % 
(...) 
B. Jakość ............................................................................................................................. 
30% 
Opis kryterium: Maksymalną ilość punktów otrzyma oferta o najwyższych parametrach oceny 
komisji powołanej przez Zamawiającego. 
Dla oceny jakości będą oceniane następujące parametry: 
a/ jakość wykonania, 
b/ walory brzmieniowe instrumentu, 
Oceny każdego z instrumentów będzie dokonywać jedna wskazana przez Zamawiającego 
osoba według poniższej punktacji: 
Sygn. akt KIO 2028/13  

Od 0 do 100 pkt w tym: jakość wykonania – od 0 do 40 pkt, walory brzmieniowe instrumentu 
– od 0 do 60 pkt., 
Wynik oceny kryterium zostanie zaokrąglony do dwóch miejsc po przecinku: 
 Suma punktów oferty badanej 
x2 = ----------------------------------------- x 100 x 30 %. 
 Maksymalna liczba punktów 
(…) 
 
 Pismem z 1 sierpnia 2013 r. Zamawiający – wskazując, że działa na podstawie art. 26 
ust. 3 pzp – wezwał ADA-MUSIC Kręcichwost sp. j. do uzupełnienia złożonej oferty poprzez 
dostarczenie brakujących pod względem ilości instrumentów, celem potwierdzenia 
deklarowanych w ofercie parametrów oraz przeprowadzenia oceny w kryterium „Jakość”. 
Zamawiający uzasadnił, że na podstawie poprzedniego wezwania Wykonawca dostarczył 
tylko po jednym egzemplarzu instrumentu, również w przypadku, gdy przedmiot zamówienia 
obejmował więcej niż jeden egzemplarz instrumentu danego rodzaju. Natomiast ocena 
jakościowa przedmiotu zamówienia musi być dokonana dla każdego egzemplarza 
instrumentu, niezależnie od liczby zamawianych egzemplarzy danego rodzaju instrumentu. 
Ponadto Zamawiający przypomniał, że instrumenty przedstawione na etapie merytorycznej 
oceny przez Wykonawcę będą musiały być tymi samymi instrumentami, które dostarczy 
on na etapie realizacji umowy w razie wyboru jego oferty jako najkorzystniejszej. W związku 
z tym Zamawiający prosił o umożliwienie identyfikacji testowanych instrumentów. 
 
 W zakreślonym terminie ADA-MUSIC Kręcichwost sp. j. przesłała pismo z 9 sierpnia 
2013 r., w którym Wykonawca oświadczył, że nie dostarczy instrumentów objętych 
wezwaniem, choć posiada te instrumenty i byłby gotowy do ich dostarczenia. 
W uzasadnieniu wskazano w szczególności, że Zamawiający uznał w całości zarzuty 
odwołania, co było warunkiem sine qua non umorzenia postępowania odwoławczego przez 
Krajową Izbę Odwoławczą. Z kolei w odwołaniu tym Wykonawca zakwestionował odrzucenie 
jego oferty z powodu niedostarczenia całego instrumentarium mającego być przedmiotem 
przyszłej oferty. Wykonawca ponadto zapowiedział, że jeżeli Zamawiający ponownie odrzuci 
jego ofertę, uznając, że nie odpowiada treści SIWZ, po raz kolejny złoży odwołanie od tej 
czynności. 
 
Biorąc pod uwagę zgromadzony w sprawie materiał dowodowy i poczynione ustalenia 
faktyczne w zakresie zarzutów podniesionych w odwołaniu i podlegających rozpatrzeniu, 
Sygn. akt KIO 2028/13  

Izba stwierdziła, że odwołanie nie zasługuje na uwzględnienie. 
 
  W pierwszej kolejności konieczne stało się ustalenie zakresu zarzutów odwołania, 
który podlega kognicji Izby w aktualnie rozstrzyganej sprawie. Wynika to z dwóch, 
niezależnych od siebie okoliczności: po pierwsze – wartość przedmiotowego zamówienia jest 
mniejsza niż kwoty określone w przepisach wydanych na podstawie art. 11 ust. 8 pzp, 
po drugie – jeden z zarzutów dotyczy naruszenia art. 186 ust. 2 pzp przez powtórzenie 
czynności niezgodnie z żądaniem zawartym w poprzednim odwołaniu wniesionym przez 
Odwołującego. Zgodnie z art. 180 ust. 2 pzp jeżeli wartość zamówienia jest mniejsza niż 
kwoty określone w przepisach wydanych na podstawie art. 11 ust. 8 pzp, odwołanie 
przysługuje wyłącznie wobec czynności: 1) wyboru trybu negocjacji bez ogłoszenia, 
zamówienia z wolnej ręki lub zapytania o cenę; 2) opisu sposobu dokonywania oceny 
spełniania warunków udziału w postępowaniu; 3) wykluczeniu odwołującego z postępowania 
o udzielenie zamówienia; 4) odrzucenia oferty odwołującego. Z uwagi na to, 
że przedmiotowe postępowanie prowadzone jest w trybie przetargu nieograniczonego 
i znajduje się na etapie po otwarciu złożonych ofert, Odwołujący mógł skutecznie wnieść 
odwołanie wyłącznie od eliminujących go z tego postępowania czynności Zamawiającego, 
co też uczynił. Jednakże z mocy decyzji ustawodawcy wyrażonej w art. 180 ust. 1 pzp nie 
podlegają rozpatrzeniu przez Izbę pozostałe zarzuty odwołania dotyczące rezultatów 
badania i oceny ofert złożonych przez innych wykonawców. Ponadto z tego powodu 
(a ponadto z uwagi na podniesienie ich po terminie) nie podlegają rozpoznaniu przez Izbę 
zarzuty odwołania zmierzające do wykazania, że postanowienia treści s.i.w.z. są niezgodne 
z przepisami ustawy pzp czy rozporządzeń wykonawczych do niej. Z kolei zgodnie z art. 186 
ust. 2 pzp w przypadku uwzględnienia przez zamawiającego w całości zarzutów 
przedstawionych w odwołaniu Izba może umorzyć postępowanie na posiedzeniu niejawnym 
bez obecności stron, pod warunkiem, że w postępowaniu odwoławczym po stronie 
zamawiającego nie przystąpił w terminie żaden wykonawca. W takim przypadku 
zamawiający wykonuje, powtarza lub unieważnia czynności w postępowaniu o udzielenie 
zamówienia zgodnie z żądaniem zawartym w odwołaniu. Poza wszelkim sporem jest 
okoliczność, że na skutek uwzględnienia przez Zamawiającego w całości zarzutów 
poprzedniego odwołania i wobec braku przystępujących po jego stronie, Izba – działając na 
podstawie art. 186 ust. 2 pzp – postanowieniem z 17 lipca 2013 r. umorzyła postępowanie 
odwoławcze w sprawie o sygn. akt KIO 1656/13. Wbrew temu, co wydaje się Odwołującemu, 
art. 186 ust. 2 pzp nie zabezpiecza w żaden sposób wykonawcy przed wykonaniem przez 
zamawiającego czynności niezgodnie z żądaniem uznanego przez niego uprzednio 
Sygn. akt KIO 2028/13  

odwołania. Z art. 189 ust. 2 pkt 5 pzp wynika jedynie, że odrzuceniu podlega ponowne 
odwołanie, jeżeli dotyczy czynności wykonanej przez zamawiającego zgodnie z żądaniem 
poprzedniego odwołania, którego zarzuty uznał. W konsekwencji jedyną ochroną wynikającą 
dla Odwołującego z faktu nieuczynienia przez Zamawiającego zadość żądaniu poprzedniego 
odwołania – jest brak podstaw do odrzucenia aktualnie wniesionego odwołania. 
W szczególności naruszenie przez Zamawiającego art. 186 ust. 2 pzp nie może stanowić 
samoistnej podstawy do uwzględnienia odwołania, gdyż jest to sui generis przepis 
proceduralny związany z umorzeniem postępowania odwoławczego, a nie przepis materialny 
ustawy pzp regulujący stricte czynności postępowania o udzielenie zamówienia publicznego. 
Jeżeli zatem po takim umorzeniu postępowania odwoławczego zamawiający dokonuje 
czynności niezgodnie z żądaniem uznanego odwołania, wykonawca ma prawo odwołania się 
od tej czynności, co musi jednak polegać na wskazaniu z jakim konkretnie przepisem ustawy 
pzp jest ona niezgodna. W takim przypadku dochodzi jedynie do odwleczenia rozstrzygnięcia 
sporu na tle zgodności określonej czynności lub jej zaniechania z przepisem ustawy pzp 
do następnego postępowania odwoławczego, wywołanego odwołaniem wniesionym 
od ponownie dokonanej lub zaniechanej czynności przez zamawiającego, pomimo uznania 
zarzutów poprzedniego odwołania. Taka sytuacja miała miejsce w rozstrzyganej sprawie. 
Zamawiający pomimo złożenia oświadczenia o podzieleniu argumentów poprzednio 
wniesionego odwołania, de facto uznał jedynie za zasadne ponowienie wezwania 
do przedstawienia instrumentów w celu poddania ich ocenie – z powodu niewskazania 
dostatecznie dobitnie w pierwotnym wezwaniu, że dotyczy ono wszystkich instrumentów. 
 W drugiej kolejności Izba stwierdziła, że pomimo oczywistej niezasadności podstawy 
prawnej wskazanej w zawiadomieniu z 16 sierpnia 2013 r. (art. 89 ust. 1 pkt 5 pzp w zw. z 24 
ust. 2 pkt 4 pzp), Odwołujący nie miał trudności w ustaleniu, że decyzja Zamawiającego 
wiąże się z nieprzedstawieniem do oceny wszystkich oferowanych instrumentów. Treść 
odwołania świadczy o  adekwatnym zidentyfikowaniu przez Odwołującego, że jest to 
w istocie ten sam powód, który poprzednio został uznany przez Zamawiającego za podstawę 
do odrzucenia oferty na podstawie art. 89 ust. 1 pkt 2 pzp. W istocie zmiana wskazanej 
podstawy prawnej ma zatem tylko pozorny charakter, gdyż podstawą faktyczną decyzji 
Zamawiającego jest odmowa poddania się przez Odwołującego procedurze wynikającej 
z treści s.i.w.z. – a nie niespełnienie warunku udziału w postępowaniu. Zamawiający nie 
wskazał takiego niespełnionego warunku ani w tym zawiadomieniu, ani w toku postępowania 
odwoławczego. Nawet jeżeli specyficzna terminologia s.i.w.z. określa {w podkreślonym 
zdaniu z pkt 10 rozdziału III s.i.w.z} zgodność oferowanego instrumentu z przedmiotem 
zamówienia mianem warunków udziału w postępowaniu, to według ustawy pzp brak takiej 
Sygn. akt KIO 2028/13  

zgodności pomiędzy przedmiotem oferty a treścią opisu przedmiotu zamówienia może 
powodować odrzucenie oferty na podstawie art. 89 ust. 1 pkt 2 pzp, a nie wykluczenie 
wykonawcy na podstawie art. 24 ust. 2 pkt 4 pzp. Zastosowanie tego ostatniego przepisu 
obejmuje bowiem wyłącznie sytuacje, w których wykonawca nie wykaże spełnienia 
warunków udziału w postępowaniu, o których mowa w art. 22 ust. 1 - 3 pzp, względnie braku 
podstaw do wykluczenia z postępowania, o których mowa w art. 24 ust. 1 pzp, przy czym są 
to tzw. podmiotowe warunki udziału w postępowaniu o udzielenie zamówienia. Z kolei 
negatywny wynik badania zgodności oferowanych dostaw z wymaganiami zamawiającego 
na podstawie zażądanych na mocy art. 25 ust. 1 pkt 2 pzp dokumentów, czyli tzw. 
dokumentów przedmiotowych, również mieści się w zakresie zastosowania art. 89 ust. 1 pkt 
2 pzp, a nie art. 24 ust. 2 pkt 4 pzp. Ponadto z rozdziału V s.i.w.z. wynika, że poza 
podmiotowymi warunkami udziału w postępowaniu, Zamawiający w lit. C zastrzegł, 
że na potwierdzenie zgodności z jego wymaganiami oferowanego przedmiotu zamówienia 
żąda złożenia stosownych opisów i fotografii, zawierających dane techniczne i parametry. 
 Z przytoczonych powyżej postanowień s.i.w.z. – pkt 3 i 10 zamieszczonych 
w rozdziale III s.i.w.z. dotyczącym opisu przedmiotu zamówienia oraz lit. B z rozdziału XI 
poświęconego opisowi kryterium oceny ofert – wynika, że przetestowanie oferowanych 
instrumentów przez przedstawicieli Zamawiającego służy dwóm, niezależnym od siebie 
celom: po pierwsze – ocenie, czy pod względem artystyczno-wykonawczo-funkcjonalnym 
oraz techniczno-użytkowym są one równoważne do instrumentów wskazanych za pomocą 
znaków towarowych przez Zamawiającego w pkt 2 rozdziału III s.i.w.z.; po drugie – ocenie 
w ramach kryterium jakościowym oceny ofert, którego waga została określona na 30% (jako 
dopełnienie cenowego kryterium o wadze 70%). Izba zważyła, że z opisu tego kryterium 
wynika wprost, że ocena pod względem: a) jakości wykonania (o wadze 40%), b) walorów 
brzmieniowych instrumentu (o wadzie 60%) dotyczy każdego z oferowanych instrumentów. 
Opis ten jest jednolity i nie przewiduje odstępstwa od tej zasady w przypadku instrumentów 
tego samego rodzaju, którym to terminem s.i.w.z. w ogóle się nie posługuje. Odwołujący nie 
zaprzeczył przy tym twierdzeniom Zamawiającego z odpowiedzi na odwołanie, że każdy 
egzemplarz instrumentu tego samego rodzaju może cechować się odmiennymi walorami 
brzmieniowymi, których ocena według s.i.w.z. ma pierwszorzędne znaczenie w kryterium 
„jakość”. Ponadto pomimo zacytowania w całości pkt 10 rozdziału III s.i.w.z. Odwołujący nie 
przyjmuje do wiadomości brzmienia tego postanowienia s.i.w.z., z którego wprost wynika, 
że to instrument – bez rozróżnienia, czy przedmiotem zamówienia jest więcej instrumentów 
danego rodzaju, czyli każdy instrument – podlega ocenie pod kątem kryterium oceny ofert. 
W szczególności nie sposób mieć wątpliwości, że ten opis – operujący konsekwentnie 
Sygn. akt KIO 2028/13  

słowem „instrument” w liczbie pojedynczej – dotyczy każdego instrumentu, skoro wprost 
w nim zastrzeżono – pod rygorem wypowiedzenia umowy z winy wykonawcy – 
że przedmiotem późniejszej dostawy w razie udzielenia zamówienia może być tylko ten sam 
instrument, który został uprzednio oznaczony, przetestowany i oceniony przez 
Zamawiającego. Zatem w ocenie Izby Odwołujący bezpodstawnie powołuje się na to, 
że domaganie się przez Zamawiającego przedstawienia do oceny każdego instrumentu nie 
znajduje oparcia w przywołanych powyżej postanowieniach s.i.w.z. Ponadto należy 
zauważyć,  że Odwołujący na własne ryzyko nie uczynił zadość wezwaniu zamawiającego, 
pomimo że dysponował faktyczną możliwością przedstawienia wszystkich żądanych 
instrumentów do oceny, co wprost potwierdził w swoim piśmie z 9 sierpnia 2013 r.  
  Znaczna część uzasadnienia odwołania poświęcona została wykazaniu, że żądanie 
dostarczenia do testów wszystkich instrumentów objętych ofertą nie stanowi w świetle art. 25 
ust. 1 pkt 2 pzp prawidłowego zażądania próbki w rozumieniu pkt 1 ust. 1 § 6 rozporządzenia 
w sprawie dokumentów, gdyż mogłoby to dotyczyć co najwyżej przykładowych egzemplarzy 
poszczególnych rodzajów oferowanych produktów. Ponadto Odwołujący wywodzi, 
że wyznacza to również maksymalny zakres żądania przedstawienia oferowanych produktów 
w celu ich oceny w ramach jakościowego kryterium oceny ofert. W związku z tym odwołanie 
zawiera zarzut, że powyższe postanowienia s.i.w.z. należy uznać za bezprawne, 
gdyż przewiduje nadmierne wymagania względem wykonawców, które nie są uzasadnione 
obiektywnymi potrzebami Zmawiającego. Izba zważyła, że pomimo wdania się przez 
Zamawiającego w tym zakresie w spór z Odwołującym, zarzuty te nie podlegają rozpoznaniu 
przez Izbę, gdyż są nie tylko spóźnione, lecz zmierzają do obejścia omówionego powyżej 
ograniczenia zakresu czynności podlegających zaskarżeniu w postępowaniach dotyczących 
zamówień o wartości poniżej tzw. progów unijnych. Z dokumentacji postępowania wynika 
ponadto, że Odwołujący korzystał z przewidzianego w art. 181 ust. 1 pzp uprawnienia 
do poinformowania – w terminie przewidzianym do wniesienia odwołania – zamawiającego 
o niezgodnej z przepisami ustawy pzp czynności podjętej przez niego lub zaniechaniu 
czynności, do której jest zobowiązany na podstawie ustawy pzp, na które nie przysługuje 
odwołanie na podstawie art. 180 ust. 2 pzp. Odwołujący nie zakwestionował jednak – w tym 
jedynym dostępnym mu trybie i w odpowiednim terminie – postanowień s.i.w.z., co obecnie 
usiłuje obejść przez twierdzenie, że rzekomo skarży interpretację postanowień s.i.w.z. 
niezgodną z przepisami ustawy pzp. Na marginesie Izba zauważa, że według przywołanych 
powyżej postanowień s.i.w.z. wymaganie przedstawienia instrumentów do oceny w ramach 
jakościowego kryterium oceny ofert nie stanowi stricte zażądania próbki w rozumieniu 
przywołanych powyżej przepisów ustawy pzp i obowiązującego rozporządzenia w sprawie 
Sygn. akt KIO 2028/13  

dokumentów. Po pierwsze – próbki, tak jak wszystkie dokumenty żądane na potwierdzenie 
spełniania wymagań określonych przez zamawiającego, podlegają złożeniu wraz z ofertą. 
Natomiast Zamawiający zażądał w tym zakresie złożenia wraz z ofertą folderu lub innych 
dokumentów, na których podstawie potwierdzić zgodność parametrów oferowanego 
instrumentu z parametrami określonym w s.i.w.z., ograniczając to żądanie jedynie 
w przypadku składania oferty na instrumenty równoważne w stosunku do wskazanych 
z marki i modelu w opisie przedmiotu zamówienia. Po drugie – próbki, tak jak inne 
dokumenty, stanowią zgodnie z art. 96 ust. 2 pzp załączniki do protokołu, który zamawiający 
na podstawie art. 97 ust. 1 pzp ma obowiązek przechowywać przez okres 4 lat. Z kolei 
art. 97 ust. 2 pzp wprowadza wyjątek od tej zasady – w postaci możliwości zwrotu 
wykonawcom na ich wniosek m. in. próbek, ale nie dotyczy to wykonawcy, którego oferta 
została wybrana. Zamawiający w przedmiotowym postępowaniu w ogóle nie przewidział 
zatrzymywania przedstawionych mu do oceny instrumentów, z której to czynności sporządzał 
protokół. Natomiast zastrzegł, że wykonawca, któremu zostanie udzielone zamówienie ma 
w ramach jego wykonania dostarczyć właśnie te przetestowane egzemplarze instrumentów, 
pod rygorem wypowiedzenia z jego winy zawartej umowy. Tymczasem w przypadku próbki 
zażądanej wraz z ofertą wyłącznie w celu potwierdzenia zgodności oferowanych dostaw 
z wymaganiami zamawiającego, nie ma możliwości ich zaliczenia na poczet realizacji 
zamówienia. W istocie zatem Zamawiający zażądał zaprezentowania na etapie badania 
i oceny ofert oferowanych instrumentów w celu zarówno ustalenia zgodności ich parametrów 
z treścią s.i.w.z., jak i  dokonania oceny oferty w ramach jakościowego kryterium oceny ofert. 
   
 Mając powyższe na uwadze, Izba – działając na podstawie art. 192 ust. 1 i 2 ustawy 
pzp – orzekła, jak w pkt 1 sentencji. 
  
 O kosztach postępowania odwoławczego orzeczono stosownie do jego wyniku 
na podstawie art. 192 ust. 9 i 10 ustawy pzp w zw. z § 3 pkt 1 rozporządzenia Prezesa Rady 
Ministrów z dnia 15 marca 2010 r. w sprawie wysokości i sposobu pobierania wpisu 
od odwołania oraz rodzajów kosztów w postępowaniu odwoławczym i sposobu ich 
rozliczania (Dz. U. Nr 41, poz. 238) – obciążając Odwołującego kosztami tego postępowania, 
na które złożył się uiszczony przez niego wpis. 
 
 
      Przewodniczący: ………………………………