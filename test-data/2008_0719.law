1
Sygn. akt KIO/UZP 719/08
WYROK/POSTANOWIENIE*
z dnia 28 lipca 2008r.
Krajowa Izba Odwoławcza - w składzie:
Przewodniczący: Agnieszka Trojanowska
Członkowie: Lubomira Matczuk-Mazuś
Małgorzata Rakowska
Protokolant: Dorota Nowicka
po rozpoznaniu na posiedzeniu / rozprawie*
w dniu / w dniach 28 lipca 2008r. w Warszawie
odwołania wniesionego przez LINK sp. z o.o. z Poznania, ul. Lubowska 73 od
rozstrzygnięcia przez zamawiającego Uniwersytet im. Adama Mickiewicza w Poznaniu,
ul. Wieniawskiego 1 protestu / protestów*
z dnia 2 lipca 2008r.
przy udziale xxx zgłaszającego przystąpienie do postępowania odwoławczego 01 Partner
sp. z o.o. z Łodzi, ul. Lodowa 101 - po stronie zamawiającego*
.
orzeka:
1 . uwzględnia odwołanie i nakazuje Zamawiającemu powtórzenie czynności badania i
oceny ofert,
2
2. kosztami postępowania obciąża Uniwersytet im. Adama Mickiewicza w Poznaniu, ul.
Wieniawskiego 1
i nakazuje:
1) zaliczyć na rzecz Urzędu Zamówień Publicznych koszty w wysokości 4 064 zł
00 gr (słownie: cztery tysiące sześćdziesiąt cztery złote zero groszy)
z kwoty wpisu uiszczonego przez LINK sp. z o.o. z Poznania, ul. Lubowska
73
2) dokonać wpłaty kwoty 7 664 zł 00 gr (słownie: siedem tysięcy sześćset
sześćdziesiąt cztery złote zero groszy) przez Uniwersytet im. Adama
Mickiewicza w Poznaniu, ul. Wieniawskiego 1 na rzecz przez LINK sp. z
o.o. z Poznania, ul. Lubowska 73, stanowiącej uzasadnione koszty strony
poniesione z tytułu wpisu i zastępstwa prawnego,
3) dokonać wpłaty kwoty 0 zł 00 gr (słownie: xxx) przez xxx na rzecz Urzędu
Zamówień Publicznych na rachunek dochodów własnych UZP,
4) dokonać zwrotu kwoty 35 936 zł 00. gr (słownie: trzydzieści pięć tysięcy
dziewięćset trzydzieści sześć złotych zero groszy) z rachunku dochodów
własnych Urzędu Zamówień Publicznych na rzecz LINK sp. z o.o. z
Poznania, ul. Lubowska 73
U z a s a d n i e n i e
Postępowanie o udzielenie zamówienia publicznego w trybie przetargu nieograniczonego na
budowę Wydziału Chemii wraz z niezbędnymi sieciami – zadanie III wszczął Zamawiający
Uniwersytet im. Adama Mickiewicza w Poznaniu, ul. Wieniawskiego 1 ogłoszeniem w
Dzienniku Urzędowym Oficjalnych Publikacji Wspólnot Europejskich za nr 2008/S 56-075491
w dniu 20 marca 2008r.
W dniu 20 czerwca 2008r. Zamawiający poinformował o wyborze najkorzystniejszych ofert i
wskazał, że za ofertę najkorzystniejszą w zadaniu III uznano firmę 01 Partner sp. z o.o. z
Łodzi, ul. Lodowa 101 – Wykonawca wybrany. Ofertą drugą w kolejności zgodnie z
przedstawionym streszczeniem oceny i porównania ofert dla tego zadania była oferta firmy
LINK sp. z o.o. z Poznania, ul. Lubowska 73 z punktacją 96,18 pkt.
W dniu 26 czerwca 2008r. LINK sp. z o.o. z Poznania, ul. Lubowska 73 z punktacją 96,18 pkt
– zwany dalej Odwołującym wniósł protest na wybór oferty najkorzystniejszej i zarzucił
Zamawiającemu naruszenie przepisów ustawy z dnia 29 stycznia 2004r. Prawo Zamówień
Publicznych (Dz. U. t.j. z 2007r. nr 223 poz. 1655- w skrócie ustawa) :
3
1. art. 7 ust. 1 i 3 ustawy poprzez prowadzenie postępowania w sposób nie zapewniający
zachowania uczciwej konkurencji oraz równego traktowania wykonawców, w szczególności
poprzez uznanie oferty Wykonawcy wybranego za ważną w postępowaniu oraz wyboru jej
jako oferty najkorzystniejszej,
2. art. 89 ust. 1 pkt 2 i art. 82 ust. 3 ustawy wskutek nie odrzucenia oferty Wykonawcy
wybranego z powodu złożenia oferty, której treść nie odpowiada treści siwz,
3. art. 7 ust. 1, art. 89 ust. 1 pkt 2 i art. 82 ust. 3 poprzez odstąpienie od weryfikacji treści
oferty Wykonawcy wybranego zgodnie z instrukcją zawartą w siwz i wyjaśnieniami treści siwz
oraz modyfikacjami treści siwz, jakie wprowadził Zamawiający w zakresie opisu przedmiotu
zamówienia i sposobu sporządzenia oferty cenowej, kosztorysów ofertowych,
4. art. 24 ust. 1 pkt 3, art. 24 ust. 4 i art. 89 ust. 1 pkt 5 ustawy poprzez brak wykluczenia i
odrzucenia oferty Wykonawcy wybranego z powodu przedstawienia w wykazie osób, które
będą wykonywać zamówienie osoby nie posiadającej uprawnień budowlanych bez
ograniczeń do kierowania robotami budowlanymi w specjalności instalacyjnej w zakresie
urządzeń elektrycznych, mimo zastosowania już przez Zamawiającego art. 26 ust. 3 ustawy
tj. złożenia ponownie wadliwego wykazu osób,
5. art. 87 ust. 1 ustawy poprzez zaniechanie wyjaśnienia zapisu zawartego w pkt 7
formularza ofertowego tj. 2011zł.,
6. art. 87 ust. 2 poprzez odstąpienie od czynności artykułem tym przewidzianych.
Wniósł o unieważnienia czynności wyboru oferty najkorzystniejszej w przedmiotowym
postępowaniu oraz o ponowną ocenę ofert, przy uwzględnieniu treści protestu oraz o
rozstrzygnięcie postępowania z zachowaniem zasad uczciwej konkurencji i równego
traktowania wykonawców.
Odwołujący wskazał na zapisy pkt. 10.3, 10.7, 10.10, 12.2, 12.3 siwz oraz 2 ust. 1 istotnych
postanowień umowy podnosząc, iż Zamawiający wymagał sporządzenia oferty ściśle według
postanowień siwz, ustalenia wynagrodzenia m. in. na podstawie przedmiarów robót oraz
wyjaśnień Zamawiającego, przygotowania kosztorysów ofertowych zawierających nazwę
wycenianego elementu robót, ilość robót i jednostkę przedmiaru, cenę jednostkową, cenę
wycenianego elementu robót (pozycji przedmiaru), stawkę roboczogodziny, koszty
pośrednie, koszty zakupu (o ile nie są ujęte w cenie materiału) i zysk, ponumerowania stron
kosztorysów oraz ich spięcia w oddzielnym kosztorysie, wykonania umowy zgodnie z
projektami wykonawczymi, specyfikacją techniczną wykonania i odbioru robót i wymogami
zawartymi w siwz. Odwołujący dokonując weryfikacji oferty Wykonawcy wybranego
stwierdził, że kosztorys ofertowy wymagany w pkt 10.10 lp. 12 siwz został sporządzony bez
uwzględnienia zmian wynikających z wyjaśnień Zamawiającego. Wykonawca wybrany nie
uwzględnił :
4
1. wyjaśnień na pytanie nr 258 z 9 maja 2008r. i nie ujął w kosztorysie pozycji – kabel
ogólnego stosowania SM 9/125 OS1 LSZZH o długości 1250 m,
2. wyjaśnień na pytania nr 236, 47 i 298 z 12 maja 2008r. i nie przeniósł urządzeń wraz
z robocizną, pomiarami i ewentualnymi dodatkowymi materiałami wymienionych w
odpowiedzi na pytania 236 i 47 do przedmiaru instalacji słaboprądowych,
3. wyjaśnień z dnia 9 maja 2008r. i przyjął w kosztorysie 72 sztuki studni SK zamiast
20 sztuk.
Te wadliwości, zdaniem Odwołującego, wskazują, że oferta Wykonawcy wybranego jest
sprzeczna w swojej treści z treścią siwz i powinna być odrzucona na podstawie art. 89 ust. 1
pkt 2 ustawy. Nawet przy cenie ryczałtowej, żądanie przedstawienia kosztorysu ofertowego
stanowi w istocie żądanie przedstawienia dokumentu określającego przedmiot zamówienia,
a wiec wszelkie odstępstwa od przedmiaru załączonego do siwz, stanowią o niezgodności
treści oferty z treścią siwz. Na poparcie swojej argumentacji Odwołujący przywołał wyrok ZA
z 29 maja 2007r. sygn. akt UZP/ZO/0-611/07. Zamawiający nie zastosował się do własnych
postanowień zawartych w siwz pkt 14.1. Odwołujący podniósł, że niedopuszczalne jest
odstąpienie od weryfikacji ofert według postanowień siwz. Strony stosunku
zobowiązaniowego jakim jest postępowanie przetargowe są zobowiązane przestrzegać
obowiązujących przepisów ustawy oraz warunków określonych siwz. Zastosowanie art. 89
ust. 1 ustawy jest dla Zamawiającego obligatoryjne. Powołał poglądy doktryny – T.
Czajkowski Prawo Zamówień Publicznych Komentarz UZP Warszawa 2004, A. Panasiuka
Zamówienia publiczne w orzecznictwie Warszawa 2006.
Odwołujący wskazał ponadto, że Zamawiający w pkt 6.2 lp. 3 lit B, c) wymagał, aby
wykonawcy dysponowali osobami posiadającymi uprawnienia budowlane do kierowania
robotami budowlanymi bez ograniczeń w specjalności instalacyjnej w zakresie sieci, instalacji
i urządzeń elektrycznych i elektroenergetycznych. Wykonawca wybrany mimo wezwania go
w trybie art. 26 ust. 3 ustawy nie dostarczył wymaganego dokumentu, bo choć przedstawił
nowy wykaz, to wskazany w nim Piotr P. legitymuje się uprawnienia budowlane do
kierowania robotami budowlanymi bez ograniczeń w specjalności instalacyjnej w zakresie
sieci i instalacji elektrycznych i elektroenergetycznych – str. 10 oferty wybranej. Wskazana
osoba nie posiada uprawnień w zakresie urządzeń elektrycznych i elektroenergetycznych.
Drugi z załączonych przez Wykonawcę wybranego dokumentów również nie może stanowić
potwierdzenia spełniania warunku bo odnosi się do projektowania urządzeń elektrycznych i
elektroenergetycznych, a Zamawiający wymagał uprawnień do kierowania, a nie
projektowania. Odwołujący powołał wyrok Sądu Okręgowego w Warszawie sygn. akt V Ca
806/06, zgodnie z którym przepis art. 26 ust. 3 ustawy może być zastosowany tylko
jednorazowo. Tym samym Zamawiający, zdaniem Odwołującego, powinien był odrzucić
5
ofertę Wykonawcy wybranego na podstawie art. 89 ust. 1 pkt 5 ustawy w związku z art. 24
ust. 2 pkt 3 ustawy.
Dodatkowo Odwołujący wskazał, że łączna cena brutto oferty Wykonawcy wybranego w
załączniku nr 1 do siwz str. 24 oferty została wyliczona błędnie. Jest 9 135 953, 75zł., a
powinno być 9 135 953, 76zł. Różnica wynika z błędów w zakresie przeliczeń w zał. Nr 5/3
do siwz str. 26 oferty. Wskazał także, że Zamawiający w siwz podał, że zamówienie musi być
zrealizowane do 30.09.2008r., a Wykonawca wybrany pominął słowo „do” i wskazał 30
września 2011 szt. Zdaniem Odwołującego taki zapis wyraża wolę wykonania zamówienia w
jeden dzień i czyni realizację zamówienia nie możliwą. Termin realizacji jest istotnym
elementem oferty i nie podlega poprawieniu w trybie art. 87 ust. 2 ustawy, co powinno
skutkować odrzuceniem oferty Wykonawcy wybranego na podstawie art. 89 ust. 1 pkt 2
ustawy.
Zamawiający powiadomił wykonawców o wpłynięciu protestu i wezwał do przystąpienia do
postępowania protestacyjnego pismem z dnia 26 czerwca 2008r., które Wykonawca wybrany
otrzymał w dniu 30 czerwca 2008r.
Do postępowania protestacyjnego przystąpił Wykonawca wybrany w dniu 2 lipca 2008r.
wnosząc o oddalenie protestu. Wskazał, że ma interes prawny w przystąpieniu, gdyż
uwzględnienie protestu naruszyłoby prawo przystępującego do uzyskania zamówienia i jego
realizacji przy poszanowaniu obowiązujących przepisów prawa oraz zasad równego
traktowania i uczciwej konkurencji. W uzasadnieniu swego żądania podniósł, że Odwołujący
błędnie interpretuje wagę kosztorysów ofertowych. Zamawiający w pkt 12.4 siwz wskazał, że
kosztorysy ofertowe służą do ustalania harmonogramu robót i finansowania, a pkt 12.5, że
ceny i wartości tych pozycji kosztorysu ofertowego, które nie zostały wypełnione, zostały
uwzględnione w przez wykonawcę w cenie oferty. Wobec tych zapisów siwz wykonawca nie
będzie miał prawa do żądania dodatkowego wynagrodzenia za wykonanie robót nie
wycenionych w kosztorysie. Za takim celem składania kosztorysów przemawia, zdaniem
Wykonawcy wybranego, także pkt 12.6 siwz stanowiący, że kosztorysowe normy nakładów
rzeczowych z przedmiarów nie są wiążące. Zamawiający w siwz podał sposób wyceny
oferty, którym jest podanie ceny ryczałtowej, dlatego niemożliwe jest równoczesne
wskazanie wiążących cen kosztorysowych, co oznacza, że nieuwzględnienie zmian w
załączonych kosztorysach nie może spowodować odrzucenia oferty. Wykonawca wybrany
wskazał, że załączone do oferty uprawnienia Piotra P. zostały wydane na podstawie
obowiązującego w dacie ich wydania rozporządzenia Ministra Gospodarki Przestrzennej i
Budownictwa z dnia 30 grudnia 1994r. w sprawie samodzielnych funkcji technicznych w
budownictwie. W załączniku nr 3 do tegoż rozporządzenia w pkt 5 tabeli określono
specjalność w ramach kierowania robotami budowlanymi elektrycznymi. W zakresie tej
6
specjalności („instalacja w zakresie sieci, instalacji i urządzeń elektrycznych i
elektroenergetycznych”) nie występował podział na specjalizacje techniczno-budowlane,
więc przyznane uprawnienia obejmowały także urządzenia elektryczne i
elektroenergetyczne. W rozporządzeniu w kolumnie 11 posłużono się nazwą uproszczoną
instalacje i sieci elektryczne i elektroenergetyczne i obie nazwy mogą funkcjonować w
ramach przedmiotowej specjalności. Wykonawca wybrany stanął na stanowisku, że jego
oferta nie zawiera błędów w obliczeniu ceny, a podana data realizacji jest terminem
zakończenia prac. Zamawiający w pkt 5 siwz podał dla zadania nr III omyłkowo datę „30
września 20011r.”, a w odpowiedzi na pytania z 4 kwietnia 2008r. poprawił tę datę na 30
września 2011r., zatem data podana przez Odwołującego jest niewłaściwa.
Zamawiający pismem z dnia 4 lipca 2008r., doręczonym Odwołującemu w dniu 7 lipca 2008r.
protest oddalił. Podając motywy rozstrzygnięcia wskazał, że w pkt 12.4 określił cel składania
kosztorysów ofertowych – ustalenie harmonogramu robót i finansowania. Zamawiający
oczekiwał złożenia oferty, a następnie wykonania przedmiotu zamówienia zgodnie z
wymaganiami zawartymi w dokumentacji projektowej, przedmiarach, specyfikacjach
technicznych wykonania i odbioru robót oraz wyjaśnieniami Zamawiającego na warunkach
ceny ryczałtowej. Z pkt 12.1 siwz wynika ryczałtowy charakter wynagrodzenia
uwzględniający wszystkie roboty budowlane, dostawy i usługi wynikające z charakteru
zamówienia, których wykonanie jest niezbędne do realizacji kompletnego zamówienia.
Wykonawca wybrany w załączniku nr 1 do siwz w pkt 1 potwierdził ryczałtowy charakter ceny
ofertowej oraz w pkt 3 tegoż załącznika oświadczył, że w cenie oferty uwzględnił wszystkie
koszty wykonania zamówienia i realizacji przyszłego świadczenia umownego. Zarzut
wadliwie sporządzonego kosztorysu ofertowego nie znajduje uzasadnienia gdy
wynagrodzenie zostało określone w sposób ryczałtowy. Na poparcie swoich wywodów
Zamawiający wskazał wyrok ZA z 5 czerwca 2007r. sygn. akt UZP/ZO/0-634/07, wyrok SN z
20 listopada 1998r. sygn. akt II CKN 913/97, wyrok Sądu Apelacyjnego w Poznaniu z 6
marca 2001r. sygn. akt I ACa 1147/00 i wyrok Sądu Okręgowego w Piotrkowie Trybunalskim
z 17 lipca 2006r. sygn. akt I Ca 342/06. Zamawiający podniósł, że w świetle orzecznictwa
oferta Wykonawcy wybranego nie mogła być odrzucona z powodu sprzeczności treści oferty
z treścią siwz.
Odnośnie zarzutu zaniechania wykluczenia Wykonawcy wybranego wskazał, że uprawnienia
budowlane przedstawione w ofercie dla Piotra P. zostały wydane w oparciu o rozporządzenie
Ministra Gospodarki Przestrzennej i Budownictwa z dnia 30 grudnia 1994r. w sprawie
samodzielnych funkcji technicznych w budownictwie. Zgodnie z załączniku nr 3 poz. 5 tabeli
określono specjalność instalacja w zakresie sieci, instalacji i urządzeń elektrycznych i
elektroenergetycznych. Nie występował podział na specjalizacje techniczno-budowlane, więc
przyznane uprawnienia w 1996r. obejmowały także urządzenia elektryczne i
7
elektroenergetyczne. W rozporządzeniu w załączniku nr 1w kolumnie 11 posłużono się
nazwą uproszczoną instalacje i sieci elektryczne i elektroenergetyczne i obie nazwy mogą
funkcjonować w ramach przedmiotowej specjalności. Treść załącznika nr 1 uległa zmianie
rozporządzeniem z dnia 19 września 2003r. Zamawiający stanął więc na stanowisku, że nie
uchybił art. 24 ust. 2 pkt 3, art. 24 ust. 4 i art. 89 ust. 1 pkt 5 ustawy, a podana przez
Odwołującego podstawa art. 24 ust. 1 pkt 3 ustawy jest nieadekwatna do przedmiotu
protestu.
W zakresie zaniechania odrzucenia oferty Wykonawcy wybranego z uwagi na błąd w
obliczeniu ceny, to Zamawiający podniósł, że nie jest w stanie zająć merytorycznego
stanowiska, bo powołane w proteście wartości brutto nie odpowiadają faktycznym
wartościom brutto zapisanym w ofercie złożonej przez Wykonawcę wybranego. Zamawiający
uwzględnił protest co do zarzutu złego oznaczenia daty realizacji zamówienia i stwierdził, że
błąd w postaci zapisu „zł” zamiast „r” powinien być poprawiony w trybie art. 87 ust. 2 ustawy.
Oczywistość tej omyłki, zdaniem Zamawiającego, nie budzi wątpliwości i można ją poprawić
bez żądania wyjaśnień i ingerencji w treść złożonej oferty. Zamawiający nie znalazł w treści
oferty Wykonawcy wybranego cytowanego przez Odwołującego zapisu „w terminie : 30
września 2011 szt”. Zamawiający nie uwzględnił także protestu w zakresie pominięcia przez
Wykonawcę wybranego słowa „do”. Odwołujący błędnie wskazał zapis siwz, na który się
powołał. Treść załącznika nr 1 pkt 7 do siwz jest następująca „Roboty objęte zamówieniem
zamierzamy zrealizować w terminie:”. Zamawiający nie wymagał użycia słowa „do”,
natomiast żądał wykonania robót w określonym terminie. Czytając łącznie przytoczone
zapisy, zdaniem Zamawiającego, nie można dojść do wniosku, że Zamawiający oczekiwał
wykonania zamówienia w ciągu jednego dnia, zwłaszcza, że przedmiot umowy będzie
wykonywany według harmonogramu robót i finansowania stanowiący załącznik nr 3 do
umowy.
Odwołanie zostało wniesione w dniu 11 lipca 2008r. za pośrednictwem placówki pocztowej
operatora publicznego. W zakresie zarzutów Odwołujący podtrzymał je w całości z tą
zmianą, że w miejsce art. 24 ust. 1 pkt 3 wskazał art. 24 ust. 2 pkt 3 ustawy oraz zarzucił
Zamawiającemu dokonanie oceny merytorycznej ofert w sposób odmienny od zapisów siwz i
wyboru oferty najkorzystniejszej według zasad nieujętych w siwz. Wniósł o uwzględnienie
odwołania i unieważnienie czynności wyboru oferty najkorzystniejszej, nakazanie
Zamawiającemu ponownej oceny ofert na podstawie pierwotnych zapisów siwz, w wyniku
czego wykluczenie i/lub odrzucenie oferty Wykonawcy wybranego, nakazanie powtórzenia
wyboru wykonawcy z uwzględnieniem zasady równego traktowania oraz uczciwej
konkurencji oraz o zasądzenie od Zamawiającego kosztów zastępstwa przed Izbą.
Odwołujący wskazał, że ma interes prawny we wnoszeniu środków ochrony prawnej, gdyż
na skutek nie odrzucenia oferty wykonawcy wybranego jego oferta nie została uznana za
8
najkorzystniejszą w postępowaniu. W ramach dodatkowej argumentacji Odwołujący
podniósł, że Wykonawca wybrany w przystąpieniu przyznał, że nie uwzględnił niektórych
pozycji w kosztorysie ofertowym. Zamawiający, zdaniem Odwołującego, błędnie powołał się
w rozstrzygnięciu protestu na wynagrodzenie ryczałtowe, gdyż z zapisów siwz wynika, że w
rzeczywistości Zamawiający przewidział wynagrodzenie kosztorysowe. Odwołujący powołał
się na wyrok KIO z 12 grudnia 2007r. sygn. akt KIO/UZP/1405/07. Stan faktyczny w którym
zapadło przedmiotowe orzeczenie jest zbieżny z określonym w przedmiotowej sprawie. Za
kosztorysowym charakterem wynagrodzenia przemawiają następujące zapisy siwz : pkt
12.2, 12.3, 12.6, formularz cenowy zał. nr 5/3 do siwz, 4 ust. 2 i 4 istotnych postanowień
umowy. Dodatkowo na prawidłowe ustalenie przez Odwołującego charakteru wynagrodzenia
wskazują wyrok SN z 8 maja 2003r. sygn. akt II CKN 46/01, SN z 22 listopada 2001r. sygn.
akt I PKN 690/00 jak i wyroki przywołane w proteście. Użycie przez Zamawiającego w siwz
pojęcia wynagrodzenie ryczałtowe nie znajduje zastosowania wobec wskazanych wyżej
zapisów siwz. Nadto Zamawiający nie przewidział możliwości pominięcia w kosztorysie
jakichkolwiek pozycji. Zmiana wymagań Zamawiającego co do sposobu sporządzania
kosztorysów ofertowych po terminie składania ofert jest niedopuszczalna, gdyż zmienia
zasady sporządzenia oferty i tu Odwołujący wskazał na wyroki ZA z 4 maja 2006r. sygn. akt
UZP/ZO/0-1219/06, z 6 marca 2006r. sygn. akt UZP/ZO/0-569/06. Zamawiający dopiero po
otwarciu ofert podał informację, że uwzględni odstępstwa od przedmiaru robót i dokumentacji
projektowej, a taka informacja nie znalazła się ani w siwz, ani w ogłoszeniu. Zamawiający nie
przestrzegał własnych postanowień wynikających z wyjaśnień do siwz, dopuścił inny niż
opisany sposób realizacji zamówienia bez uwzględniania pozycji, bądź w innych ilościach niż
opisane w dokumentacji projektowej i przedmiarach. Poszczególne pozycje przedmiaru
zgodnie z dokumentacją projektową tworzą podstawę do ustalenia ceny za wykonanie
zamówienia. Tak obliczona cena ma służyć porównaniu ofert. Wykonawca wybrany
zmodyfikował przedmiary niezgodnie z wymogami Zamawiającego, co narusza zasadę
równego traktowania wykonawców – wyrok ZA z 18 października 2006r. sygn. akt
UZP/ZO/0-2625/06, Sądu Okręgowego w Poznaniu z 5 maja 2006r. sygn. akt II Ca 84/06,
wyrok Sądu Okręgowego w Gorzowie Wielkopolskim z 9 listopada 2005r. sygn. akt II Ca
44/05. Siwz jest dokumentem podstawowym obowiązującym Zamawiającego i wykonawców
na etapie sporządzania ofert i ich oceny. Zdaniem Odwołującego, Zamawiający
rozstrzygając protest próbuje konwalidować wady oferty wybranej. W pkt 12.5 siwz
Zamawiający zapisał, że uzna za wliczone w cenę wyłącznie pozycje kosztorysowe, które nie
zostały wypełnione. Odwołujący wskazał na definicję słownikową słowa wypełnić czyli wpisać
tekst w puste miejsce, do odpowiednich rubryk. W przypadku zarzutów Odwołującego taka
sytuacja nie ma miejsca, bo Wykonawca wybrany nie zastosował się do modyfikacji siwz
dokonanej w wyjaśnieniach Zamawiającego. Odwołujący wskazał, że przyłączył się do
9
protestu wykonawcy Elektromontaż S.A. i podtrzymał zarzuty zawarte w tym proteście
odnoszące się do nieuwzględnienia przez Wykonawcę wybranego dodatkowych ilości
poszczególnych pozycji podanych w opisie przedmiotu zamówienia w wyniku modyfikacji
wynikającej z wyjaśnienia na pytanie 236 do siwz tj. :
1. Wykonawca wybrany podał 24 szt. paneli rozdzielczych, a Zamawiający wymagał
26szt. poz. 94,
2. Wykonawca wybrany podał 552 szt. krosowania kabla miedzianego, a Zamawiający
wymagał 672szt. poz. 108,
3. Wykonawca wybrany podał 552 szt. krosowania kabla miedzianego, a Zamawiający
wymagał 672szt. poz. 109,
4. Wykonawca wybrany podał 146 szt. krosowania kabla miedzianego, a Zamawiający
wymagał 194szt. poz. 112.
Podniesienie tych zarzutów przez innego wykonawcę świadczy o tym, że kosztorysy
należało sporządzić według postanowień pkt 10.3, 12.2, 12.3 siwz.
Dodatkowo jako argument nie wskazany w proteście, ani w przystąpieniu do postępowania
protestacyjnego wywołanego wniesieniem protestu przez wykonawcę Elektromontaż S.A.
Odwołujący wskazał, że Wykonawca wybrany zaoferował inne urządzenie niż wymagane
przez Zamawiającego tj. UPS 10000 zamiast UPS 20000. Powołał w tym miejscu także
wyrok ZA z 16 maja 2005r. sygn. akt UZP/ZO/0-1378/06, z 24 marca 2005r. sygn. akt
UZP/ZO/0-498/05, z 13 kwietnia 2005r. sygn. akt UZP/ZO/0-656/05, wyrok Sądu
Okręgowego w Poznaniu z 14 października 2005r. sygn. akt II Ca 1355/05, Sądu
Okręgowego w Warszawie z 13 marca 2006r. sygn. akt V Ca 2469/05, ZA z 10 sierpnia
2007r. sygn. akt UZP/ZO/0-977/07, z 9 lipca 2007r. sygn. akt UZP/ZO/0-205/07, z 4 czerwca
2007r. UZP/ZO/0-637/07, z 12 kwietnia 2005r. sygn. akt UZP/ZO/0-641/05, z dnia 28
stycznia 2005r. sygn. akt UZP/ZO/0-121/05, Sądu Okręgowego w Warszawie z 22 lipca
2005r. sygn. akt V Ca 592/05 oraz pogląd doktryny M. Płużański Prawo Zamówień
Publicznych Komentarz Warszawa 2005r. str. 247-248, A. Kurowska, M. Tarnowski, G.
Wicik, P. Wiśniewski Analiza Wyroków Sądów Okręgowych oraz Analiza Orzeczeń Zespołów
Arbitrów wydanych na podstawie przepisów ustawy Prawo Zamówień Publicznych
Warszawa 2006r.
Odnośnie zarzutu zaniechania wykluczenia Odwołujący nie zgodził się z argumentacją
Zamawiającego i uznał, że stanowi ona powielenie stanowiska Wykonawcy wybranego.
Zamawiający ściśle wymagał specjalności instalacji, sieci i urządzeń elektrycznych i
elektroenergetycznych i nie dopuszczał ani w siwz, ani w ogłoszeniu dokumentów
odmiennych. Wykonawca wybrany próbuje wprowadzić Zamawiającego w błąd dopisał
bowiem w zmienionym wykazie słowo „urządzeń” ale nie zmienił dokumentu
potwierdzającego tę okoliczność. Powołał się na wyrok ZA z dnia 24 maja 2005r. sygn. akt
10
UZP/ZO/0-1062/05. Odwołujący podtrzymał w całości zarzuty zaniechania odrzucenia oferty
Wykonawcy wybranego z powodu błędu w obliczeniu ceny.
W zakresie zarzutu zaniechania odrzucenia oferty wykonawcy wybranego pomimo podanie
niezgodnego z treścią siwz terminu realizacji zamówienia, Odwołujący podtrzymał zarzut i
wskazał, że mimo uwzględnienia w tej części protestu, to nie można omyłki pisarskiej
poprawić bez ingerencji w treść oferty i powinno się to odbywać poprzez powtórzenie
czynności oceny ofert. Nie można wedle Odwołującego poprawić omyłki po wyborze oferty
najkorzystniejszej, a nadto o poprawieniu omyłki należy powiadomić wykonawców, którzy
złożyli oferty, aby mogli oni rozważyć czy poprawienie omyłki nie godzi w ich interes prawny.
Na tę okoliczność powołuje liczne poglądy orzecznictwa. Nadto podtrzymuje, że Wykonawca
wybrany nie dodał przed datą terminu realizacji słowa „do”, co wynika z ogłoszenia i pkt 5
siwz. Zamawiający pozostawił wykonawcom dowolność co do sposobu wypełnienia pkt 7 w
formularzu ofertowym i korzystając z tej swobody Wykonawca wybrany wpisał „w terminie :
30.09.2011r.”, co oznacza, że zamierza zrealizować zamówienie w jeden dzień.
Zamawiający dokonał, zdaniem Odwołującego, ingerencji w treść oferty i wykładni
oświadczenia woli, do czego nie był uprawniony. Odwoływanie się do harmonogramu robót i
finansowania jest chybione, bo niewiadomo kiedy i przez kogo taki dokument będzie
przygotowywany.
Do postępowania odwoławczego po stronie Zamawiającego przystąpił
Wykonawca wybrany w dniu 21 lipca 2008r., wniósł o oddalenie odwołania i podtrzymał
swoją dotychczasową argumentację.
Izba ustaliła następujący stan faktyczny :
Zamawiający dopuścił składanie ofert częściowych w pkt. 3.2. siwz i przewidział część III w
postaci robót elektrycznych i teletechnicznych. W pkt. 3.3 siwz dopuścił składanie ofert
równoważnych podając, że wszystkie wskazania z nazwy wyrobów użyte w dokumentacji
projektowej, przedmiarze robót czy specyfikacji technicznej wykonania i odbioru robót
budowlanych należy rozumieć jako określenie wymaganych parametrów technicznych lub
standardów jakościowych. Zamawiający dopuszcza składanie ofert równoważnych z
zastrzeżeniem, że uwzględnione w wycenie produkty nie odbiegają jakością, standardem i
parametrami technicznymi od założonych. Ponadto zamienne urządzenia przyjęte do
wyceny:
- winny spełniać funkcję jakiej mają służyć,
- winny być kompatybilne z pozostałymi urządzeniami, aby zespół urządzeń dawał
zamierzony (zaprojektowany efekt),
- nie mogą wpływać na zmianę rodzaju i zakresu robót budowlanych. Na potwierdzenie tego,
że przyjęte w wycenie równoważne produkty spełniają w/w warunki, wykonawca winien
11
załączyć do oferty karty katalogowe zamiennych urządzeń (dot. instalacji elektrycznych i
teletechnicznych) bądź załączyć projekt wraz ze stosownymi obliczeniami, gdy zmiana
urządzeń następuje w wentylacji i klimatyzacji.
W pkt. 5 siwz Zamawiający zapisał, że zamówienie musi zostać zrealizowane w terminie :
data zakończenia 30 września 2011r. (uwzględniając modyfikację siwz) – dla zadania
częściowego: 3.
W pkt 6.2 siwz Zamawiający zawarł warunki dopuszczenia wykonawców do udziału w
postępowaniu i zapisał, że Zadanie częściowe nr 3 : dysponowanie osobami, które będą
wykonywać zamówienie (kierować robotami) posiadającymi uprawnienia budowlane do
kierowania robotami budowlanymi bez ograniczeń w specjalności instalacyjnej zakresie sieci,
instalacji i urządzeń elektrycznych i elektroenergetycznych, które są członkami właściwej
Izby samorządu zawodowego.
W pkt 10.3 siwz Zamawiający zawarł wymóg, że oferta wraz ze stanowiącymi jej integralną
część załącznikami musi być sporządzona przez wykonawcę ściśle według postanowień
siwz, natomiast w pkt. 10.7 Zamawiający zalecił, żeby odrębnie ponumerować strony
kosztorysu ofertowego i spiąć w oddzielnym skoroszycie.
W pkt. 10.10 Zamawiający sporządził zestawienie dokumentów jakich złożenia do oferty
oczekuje od wykonawców i w pkt 5 wskazał, że wykonawcy mają złożyć wykaz osób i
podmiotów, które będą kierować robotami budowlanymi wraz z informacjami na temat ich
uprawnień zawodowych, wykształcenia i funkcji pełnionej na budowie zgodnie z treścią pkt.
6.2. pakt. 3B siwz – załącznik nr 7 do siwz. W pkt. 10.10.9 żądał załączenia formularza
ofertowego sporządzonego oddzielnie dla każdego zadania częściowego, którym
wykonawca :
- podaje cenę,
- deklaruje sposób wykonania zamówienia (siłami własnymi czy z podwykonawcą),
- potwierdza termin wykonania zamówienia,
- udziela gwarancji na wykonane roboty, zamontowane urządzenia i dostarczone
wyposażenie,
- akceptuje warunki umowy,
- akceptuje termin związania ofertą,
- zobowiązuje się do wniesienia zabezpieczenia należytego wykonania umowy
Formularz ten stanowi załącznik nr 1 do siwz.
Zgodnie z pkt. 10.10.12 wykonawcy mieli także załączyć kosztorysy ofertowe składane dla
każdego zadania częściowego osobno.
W pkt. 12 siwz uregulowano sposób obliczenia ceny i Zamawiający wskazał, że
1. Cena oferty jest ceną ryczałtową i wobec tego winna zawierać wszystkie przewidywane
koszty wszystkich robót ujętych w przedmiarach robót, specyfikacji technicznej wykonania i
12
odbioru robót budowlanych, dokumentacji projektowej oraz w założeniach zawartych w
specyfikacji wpływających na cenę wraz z wartością materiałów i urządzeń. Cena ryczałtowa
musi uwzględniać wszystkie roboty budowlane, dostawy i usługi wynikające z charakteru
przedmiotu zamówienia, których wykonanie jest konieczne do realizacji kompletnego
zamówienia. Cena ryczałtowa będzie podlegać zmianom jedynie w okolicznościach
określonych w § 4 ust. 4 istotnych postanowień umowy.
2. Cenę oferty w złotych należy ustalić na podstawie dokumentacji projektowej, przedmiarów
robót z jednoczesnym uwzględnieniem Specyfikacji technicznych wykonania i odbioru robót
budowlanych wraz mając na uwadze założenia zawarte w specyfikacji, wpływające na cenę
oraz wyjaśnienia Zamawiającego udzielone wykonawcom na piśmie w związku z ich
zapytaniami i wątpliwościami, co do przedmiotu zamówienia.
3. wykonawca na podstawie w/w dokumentów i założeń, sporządza kosztorysy ofertowe,
które muszą zawierać :
- nazwę wycenianego elementu robót,
- ilość i jednostkę przedmiaru,
- cenę jednostkową,
- cenę wycenionego elementu robót (pozycji przedmiaru),
- zestawienie cen materiałów,
- stawkę roboczogodziny,
- koszty pośrednie,
- koszty zakupu (o ile nie są ujęte w cenie materiału),
- zysk.
4. Kosztorysy ofertowe służą do ustalenia harmonogramu robót i finansowania.
5. Uważać się będzie, że ceny i wartości tych pozycji kosztorysu ofertowego, które nie
zostały wypełnione, zostały uwzględnione przez wykonawcę w cenie oferty. W związku z tym
wykonawca nie będzie miał prawa żądać dodatkowego wynagrodzenia za wykonanie robót
nie wycenionych w kosztorysie.
6. Kosztorysowe normy nakładów rzeczowych (np. KNR, KNNR) podane w przedmiarach
robót określają zasady sporządzenia przedmiaru („Założenia szczegółowe” zawarte w
każdym z rozdziałów KNR, KNNR) i dokonywania obmiaru robót wykonanych. Zastosowanie
wymienionych KNR, KNNR dla sporządzenia kosztorysu ofertowego nie jest obowiązujące.
7. Rozliczenia między Zamawiającym, a wykonawcą będą prowadzone w PLN.
Zgodnie z pkt. 13 siwz jedynym kryterium oceny ofert jest cena brutto podana z dokładnością
do dwóch miejsc po przecinku. W pkt. 7 formularza ofertowego – załącznika nr 1 do siwz po
słowach „w terminie” znajduje się miejsce wykropkowane. Załącznik nr 7 – wykaz osób, które
będą wykonywać zamówienie (kierować robotami budowlanymi) nie wynika obowiązek
załączania dokumentów potwierdzających wykształcenie, uprawnienia czy funkcję.
13
Obowiązek taki wynika z wyjaśnień Zamawiającego i dokonanej w tym zakresie modyfikacji
siwz.
W ramach istotnych postanowień umowy zapisano, że :
1. w razie zaistnienia po stronie Zamawiającego sytuacji uzasadniającej okresowe
przerwanie robót, strony uzgadniają nowy termin zakończenia wykonania przedmiotu umowy
– zd. 1 § 3 ust. 3 załącznika nr 11.
2. Jeżeli takie przerwanie robót spowoduje dodatkowe koszty po stronie wykonawcy,
związane z koniecznym zabezpieczeniem robót już wykonanych i nie objęte
wynagrodzeniem ryczałtowym, to Zamawiający zapłaci te koszty Wykonawcy w sposób
przewidziany niniejszą umową dla płatności za wykonane roboty – a ustalone według
podanych w ofercie wskaźników kalkulacyjnych określonych w Formularzu cenowym
(zbiorczej tabeli elementów scalonych) stanowiącym załącznik nr 5 do umowy § 3 ust. 4
załącznika nr 11.
3. wynagrodzenie z tytułu wykonania przedmiotu umowy ustala się ryczałtowo według
wyniku przetargu § 4 ust. 1 załącznika nr 11.
4. Wysokość wynagrodzenia o którym mowa w § 4 ust. 1 umowy może być waloryzowana
kwartalnie, jednak nie wcześniej niż po zakończeniu pierwszego roku obowiązywania
niniejszej umowy, w oparciu o wskaźnik zmian cen produkcji budowlano-montażowej w
danym kwartale w stosunku do kwartału bezpośrednio go poprzedzającego. Wskaźnik ten
publikowany jest w formie komunikatu Prezesa GUS w Monitorze Polskim. Zmiana
wynagrodzenia nie ma charakteru automatycznego. Waloryzacja może nastąpić w oparciu o
pozytywnie rozpatrzony wniosek złożony przez wykonawcę, z zastrzeżeniem, że waloryzacja
będzie wiązać strony od pierwszego dnia miesiąca następującego po miesiącu, w którym
wniosek został doręczony Zamawiającemu. Każdorazowa zmiana wynagrodzenia wymaga
zawarcia przez strony aneksu do umowy zgodnie z postanowieniami § 16 niniejszej umowy
§ 4 ust. 4 załącznika nr 11.
W § 11 załącznika nr 11 opisano sposób rozliczania się Zamawiającego z wykonawcą.
Przewidziano rozliczenia na podstawie harmonogramu robót i finansowania, nie
przewidziano rozliczenia na podstawie obmiarów powykonawczych.
Na pytanie 236 w wyjaśnieniach z 7 maja 2008r. Zamawiający wskazał „W odpowiedzi na
pytanie 47 Zamawiający odpowiada „Urządzenia/wyposażenie do szafy znajdującej się w
POM. 1,49 do której zostaną przyłączone gniazda z poziomu 3 i 4 w części B należy
przełożyć z szaf PDM oraz PDS części A” oraz, że w pomieszczeniu 1,49 został
przewidziany UPS 20KVA i jest on wystarczający dla dodatkowych urządzeń LAN, które
mają być przeniesione z części A do pomieszczenia 1,49. Nie przenosimy UPS-ów z części
A. Należy przenieść : Panel 19 – calowy 50xRJ45 KATT IDC, USOC 2 pary, UTP, 1U
Gafitowyszt. 7Panel ekranowy 19-calowy, 24xRJ45, 568A/B, STP, PowerCat 6, 1U,
14
Grafitowyszt. 2 kabel krosowy RJ45-RJ45 kat. 6 UPT o długości 1m 120 szt. kabel krosowy
RJ45-RJ45 kat. 6 UTP o długości 0,7 m 120 szt. kabel krosowy RJ45-RJ45 kat. 5 UTP o
długości 0,7m 48 szt. kabel krosowy RJ45-RJ-45 kat 5 UTP o długości 1 m 48 szt. kabel
rosowy RJ45-RJ45 kat. 5 UTP o długości 2 m 48 szt. Gniazda elektryczne nie są zakresem
UPS-ów sieci LAN.
Zamawiający odpowiadając na pytanie nr 5 w wyjaśnieniach z dnia 9 kwietnia 2008r.
wskazał, że do wykazu osób wykonujących zamówienie (kierujących robotami budowlanymi)
należy załączyć uprawnienia budowlane dotyczące tego zadania częściowego. Na pytanie nr
258 w wyjaśnieniach z dnia 9 maja 2008r. Zamawiający udzielił odpowiedzi, że należy
przyjąć CFR-00479 8 włóknowy światłowodów kabel ogólnego stosowania SM 9/125 OS1,
LSZH 1250m, zaś na pytanie 260 w tych samych wyjaśnieniach wskazał studni kablowych
SK-2 należy przyjąć 20 szt.
W odpowiedzi na pytanie 298 z dnia 12 maja 2008r. Zamawiający wskazał, że przeniesione
urządzenia nie zostały ujęte w przedmiarze instalacji słaboprądowych dla budynku BCDEF.
Proszę dodatkowo doliczyć na końcu kosztorysu.
Na stronie 25 oferty wybranej znajduje się zapis „Roboty objęte zamówieniem zamierzamy
zrealizować w terminie: 30 września 2011zł.”
W ofercie Wykonawcy wybranego na stronie 9 znajduje się wykaz osób, które będą
wykonywać zamówienie jako kierownika budowy wskazano Piotra P. posiadającego
uprawnienia budowlane w specjalności instalacji sieci elektrycznych i elektroenergetycznych
bez ograniczeń oraz uprawnienia budowlane do projektowania w specjalności instalacji sieci,
urządzeń elektrycznych i elektroenergetycznych bez ograniczeń. Na potwierdzenie danych z
wykazu przedłożono decyzję Urzędu Wojewódzkiego w Łodzi z dnia 18 listopada 1996r. nr
NB/78/96WŁ potwierdzające uprawnienie budowlane w specjalności instalacji i sieci
elektrycznych i elektroenergetycznych w zakresie kierowania robotami bez ograniczeń,
zaświadczenie nr 1737 z dnia 4 grudnia 2007r. z Łódzkiej Okręgowej Izby Inżynierów
Budownictwa, decyzję Łódzkiego Urzędu Wojewódzkiego z dnia 4 grudnia 2000r. znak
GP.U.7131.107/00 nadającą uprawnienie budowlane do projektowania w specjalności
instalacji, sieci i urządzeń elektrycznych i elektroenergetycznych bez ograniczeń,
zaświadczenie Głównego Inspektora Nadzoru Budowlanego z dnia 25 maja 2006r. znak
DIR/INN/600/447/06 o wpisie do centralnego rejestru osób posiadających uprawnienia
budowlane.
Na str 26-27 oferty Wykonawcy wybranego znajduje się Formularz cenowy – załącznik 5/3
do oferty gdzie widnieją ceny netto, podatek VAT oraz ceny brutto za poszczególne rodzaje
robót. Podano w nim łączną cenę netto w wysokości 9 135 953,90zł., podatek VAT
2009909,85zł. i cenę brutto 11 145 863,75zł. Przy czym z prostego przemnożenia ceny netto
przez 22% podatek VAT i zsumowania w celu uzyskania ceny brutto wychodzi cena brutto w
15
wysokości 11 145 863, 758zł., natomiast przy zsumowaniu kolumn w pozycjach podatek
VAT i cena brutto sumy podane przez Wykonawcę wybranego są niższe o 3 gr od sumy
wynikającej z zsumowania poszczególnych rodzajów robót. Wykonawca wybrany w
formularzu ofertowym na str. 24 w pkt 1 podał cenę brutto 11 145 863,75zł.
Nadto na tym formularzu złożył następujące oświadczenia, że :
1. zapoznał się z warunkami przystąpienia do zamówienia określonymi w specyfikacji
istotnych warunków zamówienia oraz uzyskał niezbędne informacje do
przygotowania oferty,
2. w cenie oferty zostały uwzględnione wszystkie koszty wykonania zamówienia i
realizacji przyszłego świadczenia umownego.
3. zapoznał się ze siwz oraz istotnymi postanowieniami umowy i nie wnosi w stosunku
do nich żadnych uwag, a w przypadku wyboru jego oferty podpisze umowę zgodnie z
istotnymi postanowieniami umowy.
Str 325 kosztorysu ofertowego wykonawcy wybranego znajduje się w poz. 116 Cover
Partner – zasilacz UPS 10 000 VA QP Series, poz. 117 Cover Cover Partner – zasilacz UPS
20 000 VA + B40, poz. 118 Cover Partner – zasilacz UPS 3 000 VA Partner RM 3 030. W
poz. 94 Wykonawca wybrany wskazał 24 sztuki paneli rozdzielczych RJ 45, w poz. 108 kabel
miedziany w szafie dystrybucyjnej – Kabel krosowy RJ45-RJ45 kat. 6 STP o dł. 1m – 552
sztuki, w poz. 109 kabel miedziany w szafie dystrybucyjnej – Kabel krosowy RJ45-RJ45 kat.
6 STP o dł. 0,7m – 552 sztuki, w poz. 112 w poz. 108 kabel miedziany w szafie
dystrybucyjnej – Kabel krosowy RJ45-RJ45 kat. 5 UTP o dł. 2m – 146 sztuk.
Po wezwaniu Wykonawcy wybranego do wyjaśnień przedłożył on nowy wykaz – załącznik nr
7, z którego wynika, że Piotr P. posiada uprawnienia budowlane w specjalności instalacji,
sieci i urządzeń elektrycznych i elektroenergetycznych bez ograniczeń. Wykonawca wybrany
nie przedłożył innych niż załączone do oferty dokumentów potwierdzających ten fakt.
Izba dopuściła dowody z ogłoszenia o zamówieniu publicznym, specyfikacji istotnych
warunków zamówienia wraz z załącznikami, wyjaśnień Zamawiającego do siwz, protokołu
postępowania wraz z załącznikami, ofert Wykonawcy wybranego i Odwołującego oraz pisma
Łódzkiej Okręgowej Izby Inżynierów Budownictwa z dnia 23 lipca 2008r.
Izba wzięła także pod uwagę stanowiska stron przedstawione na rozprawie.
Izba zważyła, co następuje :
1. w zakresie naruszenia art. 7 ust. 1 i 3, art. 82 ust. 3 i art. 89 ust. 1 pkt. 2 ustawy
poprzez zaniechanie odrzucenia oferty wykonawcy wybranego pomimo tego, że treść
złożonej przez wykonawcę oferty nie odpowiada treści siwz co do następujących
wymogów :
16
a) zgodności pozycji kosztorysowych z przedmiarem.
Zarzut zasługuje na uwzględnienie. Ze szczegółowego wymogu wynikającego z
pkt. 10.3. 10.7, 10.10.12, 12.2, 12.3. siwz oraz z udzielonych przez
Zamawiającego wyjaśnień wynika, że składane kosztorysy mają znaczenie
pomocnicze i treść kosztorysów ofertowych będzie służyła do weryfikacji
zgodności oferowanego przez wykonawców przedmiotu zamówienia z
przedmiotem postępowania opisanym w siwz. Za takim przyjęciem przemawia
racjonalność Zamawiającego. Odmienna interpretacja dokonana na podstawie
art. 65 § 1 kc w związku z art. 14 ustawy prowadziła by do przyjęcia, że
Zamawiający zażądał dokumentu zbędnego w postępowaniu w rozumieniu art. 25
ust. 1 ustawy i nałożył na wykonawców obowiązek wykonania pracy i poniesienia
kosztów dla dokonania czynności, które nie wywrą żadnych skutków w
postępowaniu. Zamawiający w pkt. 12.4 siwz zapisał, że kosztorysy ofertowe
mają służyć ustaleniu harmonogramu robót oraz określeniu sposobu
finansowania robót. Oparcie finansowania o kosztorys będzie mieć miejsce przy
rozliczaniu obmiarowym kosztorysami powykonawczymi. Biorąc pod uwagę, że
Zamawiający określił precyzyjnie cel składania kosztorysów, to należy uznać, że
Zamawiający wskazał tym samym, że będzie traktował złożone kosztorysy
pomocniczo dla zbadania czy uwzględniono wszystkie wymagane prace, które
następnie będą znajdować swoje odzwierciedlenie w harmonogramie robót. Izba
uznała, ze choć Zamawiający nie wyartykułował wprost, ze celem sporządzenia
kosztorysów jest sprawdzenie zgodności oferowanego przedmiotu robót z
przedmiotem postępowania, to taki cel można wywieść z zapisów SIWZ i
Zamawiający dał mu także wyraz w wyjaśnieniach do siwz. To w wyjaśnieniach
Zamawiający w przypadku rozbieżności pomiędzy dokumentacją projektową,
specyfikacją techniczną wykonania i odbioru robót, a przedmiarem załączonym
do siwz, każdorazowo przy uwzględnianiu zapisów siwz dokonuje modyfikacji
przedmiarów, lub wyraźnie wskazuje, że postulowanej zmiany nie akceptuje i
oczekuje wykonania zgodnie z przedłożonym do siwz przedmiarem. Ponadto
zapisy siwz nakładają na wykonawców ścisłe sporządzenie kosztorysów według
dokumentacji projektowej specyfikacji technicznej i przedmiarów. W ocenie Izby
taki zapis wskazuje na to, że Zamawiający na podstawie kosztorysów miał
weryfikować złożone oferty, w zakresie zgodności oferowanych prac z pracami
przewidzianymi w siwz. Zamawiający bardzo precyzyjnie określił w jaki sposób
ma być sporządzony kosztorys – pkt. 12.3 siwz i nakazał uwzględnianie w
kosztorysach zmian wynikających z wyjaśnień Zamawiającego – pkt. 12.2 siwz.
W tej sytuacji nieuwzględnienie zmian wynikających z wyjaśnień z dnia 9 i 12
17
maja 2008r. w zakresie odpowiedzi na pytania 47, 236, 258, 298 spowodowało,
że wykonawca zaoferował przedmiot sprzeczny z przedmiotem zamówienia
określonym w siwz. Pominięcie elementów kalkulacyjnych CFR-00479 8
włóknowy światłowodów kabel ogólnego stosowania SM 9/125 OS1, LSZH
1250m, nie doliczenie urządzeń wraz z robocizną , pomiarami i dodatkowymi
materiałami wymienionych w odpowiedzi na pytania 47 i 236, wbrew wyraźnej
wytycznej Zamawiającego, zastosowanie innej niż przewidziana przez
Zamawiającego ilości poszczególnych materiałów- studnie kablowe, mniejszej
ilości paneli, krosowania kabla miedzianego powoduje, że treść oferty
Wykonawcy wybranego pozostaje w sprzeczności z treścią siwz. Mając to na
uwadze Izba stwierdza, że Zamawiający naruszył art. 7 ust. 1 i 3, art. 89 ust. 1
pkt. 2 ustawy w związku z art. 82 ust. 3 ustawy poprzez zaniechanie oceny oferty
wybranej pod kątem zgodności jej treści z treścią siwz i uznanie jej za
najkorzystniejszą.
b) terminu realizacji zamówienia
W zakresie zarzutu nie wezwania do wyjaśnień zapisu „2011zł.”, Izba stwierdza,
że zarzut ten został uwzględniony i na mocy art. 183 ust. 5 pkt 2 ustawy
Zamawiający może dokonać poprawy omyłki pisarskiej dopiero po ostatecznym
rozstrzygnięciu protestu. Wskazać należy, że wobec uwzględnienia w tej części
protestu Odwołujący nie ma interesu prawnego w podtrzymaniu tego zarzutu.
Nadto Odwołujący nie wykazał w jaki sposób potencjalne naruszenie art. 87 ust. 2
ustawy poprzez skorygowanie oczywistej omyłki pisarskiej w tym przypadku grozi
mu uszczerbkiem w jego interesie prawnym.
Co do zarzutu sprzeczności treści oferty z treścią siwz w ten sposób, że wedle
Odwołującego, Wykonawca wybrany zadeklarował jednodniowy termin realizacji
w miejsce określonego i wymaganego przez Zamawiającego terminu realizacji
zamówienia jako okresu czasu, gdzie rozpoczęciem jego biegu nie zostało
określone, ale określony został termin końcowy, Izba nie podziela zarzutu
Odwołującego. Sam Zamawiający określił w siwz termin realizacji zamówienia
podając datę zakończenia realizacji, w tym zakresie sam nie posłużył się słowem
„do”. Mimo to Odwołujący nie zarzuca Zamawiającemu, że wskazał termin
jednodniowy w siwz i że jest to termin niemożliwy do utrzymania w stosunku do
przedmiotu zamówienia. Faktycznie Zamawiający określił termin jako okres
czasu, nie wskazując początkowej daty, od kiedy termin realizacji rozpocznie swój
bieg. Jednakże Zamawiający określił ten termin jako termin wymagany
bezwzględnie od wykonawców, nie podlegający ocenie i nie dopuścił w tym
zakresie zmian. Nawet nie zawarcie w formularzu ofertowym pkt. 7 i wskazanie
18
miejsca do podania terminu, nie miało wpływu na to, że zamówienia miało być
realizowane od podpisania umowy do 30 września 2011r. Wykonawca miał
jedynie tę okoliczność potwierdzić wpisując datę zgodną z datą wskazaną przez
Zamawiającego. Skoro sam Zamawiający nie podał terminu początkowego, to
również nie mógł stawiać wymogu, aby wykonawcy wskazywali okres czasu na
od podpisania umowy do 30 września 2011r., czy od daty przekazania placu
budowy do 30 września 2011r., czy jeszcze w inny sposób np. do 30 września
2011r. W ocenie Izby wskazanie daty bezpośrednio po dwukropku nie może być
odczytane inaczej jak wskazanie daty zakończenia, bo tak samo zrobił to
Zamawiający w siwz, a odmiennych postanowień w tym zakresie nie zawarł.
Sam Odwołujący przyznaje, że wykonanie przedmiotowego zamówienia w jeden
dzień nie jest możliwe. Dodatkowo potwierdzeniem tego, ze wykonawca nie ma
zamiaru zrealizować zamówienia w jeden dzień jest fakt złożenia oświadczeń woli
w formularzu ofertowym o treści, że zapoznał się ze siwz oraz istotnymi
postanowieniami umowy i nie wnosi w stosunku do nich żadnych uwag, a w
przypadku wyboru jego oferty podpisze umowę zgodnie z istotnymi
postanowieniami umowy. To również potwierdza, że Wykonawca wybrany
zrealizuje zamówienie w okresie od zawarcia umowy do 30 września 2011r. W tej
sytuacji Izba nie stwierdziła naruszenia przez Zamawiającego art. 7 ust. 1 i 3, art.
89 ust. 1 pkt. 2 w związku z art. 82 ust. 3 ustawy.
2. odnośnie zarzutu naruszenia przez Zamawiającego art. 24 ust. 2 pkt 3, art. 24 ust. 4 i
art. 89 ust. 1 pkt 5 ustawy poprzez bezprawne zaniechanie wykluczenia Wykonawcy
wybranego i odrzucenia jego oferty pomimo tego, że nie wykazał, że spełnia warunek
postawiony przez Zamawiającego
Zarzut nie zasługuje na uwzględnienie. Zgodnie z § 5 ust. 6 rozporządzenia Ministra
Gospodarki Przestrzennej I Budownictwa z dnia 30 grudnia 1994 r. w sprawie
samodzielnych funkcji technicznych w budownictwie Dz.U.95.8.38 ze zm. w brzmieniu
obowiązującym na dzień 18.11.1996r. uprawnienia budowlane w ograniczonym
zakresie w specjalności instalacyjnej w zakresie sieci, instalacji i urządzeń
elektrycznych i elektroenergetycznych stanowią podstawę do projektowania lub
kierowania budową i robotami budowlanymi przy wykonywaniu instalacji i urządzeń
niskiego napięcia (wraz z przyłączami) w budownictwie jednorodzinnym i
zagrodowym oraz innych budynków o kubaturze do 1000 m3
i prostej funkcji
technologicznej, takich jak magazyny, niewielkie obiekty handlowe, warsztaty
rzemieślnicze. I w tym miejscu ustawodawca posługuje się pojęciem „w zakresie
sieci, instalacji i urządzeń elektrycznych i elektroenergetycznych”. W lp. 4 w tabeli z
załącznika nr 3 - wykaz specjalizacji techniczno-budowlanych wyodrębnionych w
19
ramach specjalności posługuje się pojęciem „instalacyjna w zakresie sieci, instalacji i
urządzeń elektrycznych i elektroenergetycznych”. Natomiast w załączniku nr 1 kol. 11
tegoż rozporządzenia znajduje się zapis „instalacje i sieci elektryczne i
elektroenergetyczne”. Tym samym ustawodawca posługuje się dwoma nazwami na
określenie tej samej specjalności. To stanowisko dodatkowo potwierdza pismo
Łódzkiej Okręgowej Izby Inżynierów Budownictwa znak OKK/3748/891/08/PC z dnia
23 lipca 2008r. Pismo to stanowi dowód w przedmiotowej sprawie wbrew
twierdzeniom Odwołującego, gdyż zgodnie z art. 8 ustawy z dnia 15 grudnia 2000 r. o
samorządach zawodowych architektów, inżynierów budownictwa oraz urbanistów
Dz.U.01.5.42 ze zm. od 8 lutego 2001r. okręgowe izby inżynierów budownictwa w
ramach swoich kompetencji mają wyłączne prawo nadawania uprawnień
budowlanych i prowadzą rejestr nadanych uprawnień. W tej sytuacji pismo kierowane
do członka tego samorządu zawodowego informującego o przysługujących mu
uprawnieniach i ich zakresie może stanowić dowód w sprawie.
3. Co do zarzutu naruszenia przez Zamawiającego art. 89 ust. 1 pkt. 6 lub 7 ustawy
poprzez zaniechanie poprawienia omyłki rachunkowej w obliczeniu ceny/odrzucenia
oferty, która zawiera omyłko rachunkowe w obliczeniu ceny, których nie można
poprawić na podstawie art. 88 lub błędy w obliczeniu ceny.
Zarzut nie zasługuje na uwzględnienie. W rzeczywistości bowiem błąd w obliczeniu
ceny nie wynika, jak twierdził na rozprawie Odwołujący, z błędu w zaokrągleniu stawki
VAT, ale w błędnym zsumowaniu cen za części zamówienia wskazanych w
załączniku nr 5/3. Tym samym błąd ten nadaje się do poprawienia w trybie art. 88 ust.
1 pkt. 2 lit. a ustawy jak i w trybie art. 88 ust. 1 pkt 3 lit. c ustawy.
Mając na uwadze powyższe orzeczono jak w sentencji na podstawie art. 191 ust. 2 pkt. 1
ustawy.
O kosztach rozstrzygnięto stosownie do wyników postępowania odwoławczego na podstawie
art. 191 ust. 6 i 7 pzp uznając za uzasadnione koszty wpisu poniesione przez Odwołującego
oraz koszty zastępstwa na rozprawie na podstawie przedłożonego rachunku oraz umowy
zlecenia zgodnie z § 4 ust. 1 pkt 1 lit a i d oraz pkt 2 lit. b rozporządzenia Prezesa Rady
Ministrów z dnia 19 maja 2006 r. w sprawie wysokości oraz szczegółowych zasad pobierania
wpisu od odwołania oraz szczegółowych zasad rozliczania kosztów w postępowaniu
odwoławczym Dz.U.06.87.608
20
Stosownie do art. 194 i 195 ustawy z dnia 29 stycznia 2004 r. - Prawo zamówień publicznych
(Dz. U. z 2007 r. Nr 223, poz. 1655) na niniejszy wyrok/postanowienie* - w terminie 7 dni od
dnia jego doręczenia - przysługuje skarga za pośrednictwem Prezesa Urzędu Zamówień
Publicznych do Sądu Okręgowego w Poznaniu.
Przewodniczący:
………………………………
Członkowie:
………………………………
………………………………
