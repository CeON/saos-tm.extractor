<p>Sygn. akt VIII U 1255/13</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p> Dnia 3 września 2013 r.</p>
      
      <p>Sąd Okręgowy w Gdańsku</p>
      <p>VIII Wydział Pracy i Ubezpieczeń Społecznych</p>
      <p>w składzie:</p>
      <p>Przewodniczący: SSA w SO w Gdańsku Hanna Witkowska-Zalewska
  </p>
      
      <p>Protokolant: st. sekr. sądowy Iwona Lawrenc</p>
      
      <p>po rozpoznaniu w dniu 3 września 2013 r. w Gdańsku</p>
      <p>sprawy <span class="anon-block">M. W.</span>
</p>
      <p>przeciwko Zakładowi Ubezpieczeń Społecznych Oddział w <span class="anon-block">G.</span>
</p>
      <p>o wysokość świadczenia</p>
      <p>na skutek odwołania <span class="anon-block">M. W.</span>
</p>
      <p>od decyzji Zakładu Ubezpieczeń Społecznych Oddział w <span class="anon-block">G.</span>
</p>
      <p>z dnia 17 czerwca 2013r. i 16 lipca 2013 r. nr <span class="anon-block"> (...)</span>
</p>
      
      <p>oddala odwołania</p>
      <p>/na oryginale właściwy podpis/</p>
    </div>
    <div>
      <h2>UZASADNIENIE</h2>
      <p>Decyzją z dnia 17 czerwca 2013 roku Zakład Ubezpieczeń Społecznych Oddział w <span class="anon-block">G.</span> odmówił ubezpieczonemu <span class="anon-block">M. W.</span> ponownego ustalenia wysokości emerytury w oparciu o <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 108)">art. 108 ustawy z dnia 17 grudnia 1998 roku o emeryturach i rentach z Funduszu Ubezpieczeń Społecznych</a> (t.j. Dz. U. z 2009 r. Nr 153, poz. 1227 ze zm.).</p>
      <p>Decyzją z dnia 16 lipca 2013 roku pozwany odmówił ponownego ustalenia wysokości emerytury ubezpieczonego, z przyczyn tych samych jak w decyzji z 17 czerwca 2013 roku.</p>
      <p>Odwołania od powyższych decyzji złożył ubezpieczony <span class="anon-block">M. W.</span>, domagając się ponownego ustalenia wysokości emerytury z uwagi na kontynuowanie zatrudnienia i dalsze opłacanie składek.</p>
      <p>Organ rentowy w odpowiedzi na odwołania wniósł o ich oddalenie, podtrzymując stanowisko zawarte w zaskarżonych decyzjach.</p>
      <p>Zarządzeniem z dnia 30 sierpnia 2013 r. zarządzono o połączeniu sprawy o sygn akt VIII U 1352/13 ze sprawą VIII U 1255/13 i o prowadzeniu ich dalej pod wspólną sygnaturą akt VIII U 1255/13.</p>
      <p>Na rozprawie w dniu 03 września 2013 r. ubezpieczony podniósł, iż domaga się ponownego przeliczenia emerytury, nie zaś jedynie doliczenia stażu pracy oraz składek, powołując się na treść zacytowanego fragmentu wyroku Sądu Najwyższego, w myśl którego, jak wskazał ubezpieczony, „zgodnie z przepisami można kilka razy przechodzić na emeryturę i ubiegać się o wyższe wypłaty, jeśli pracowało się po przejściu na wcześniejszą emeryturę i dalej opłacało składki”.</p>
      
      <p>
<strong>
<!-- -->Sąd ustalił następujący stan faktyczny:</strong>
</p>
      
      <p>Decyzją z dnia 28 stycznia 2011 roku organ rentowy przyznał ubezpieczonemu <span class="anon-block">M. W.</span> prawo do emerytury od dnia 28 grudnia 2010 r. Wysokość świadczenia pozwany ustalił poprzez przyjęcie podstawy wymiaru z 10 lat kalendarzowych, tj. z lat 1990 – 1999. Wskaźnik wysokości podstawy wymiaru wyniósł 117,15% <em>
<!-- -->(niesporne vide: decyzja – k. 55-56 akt ubezpieczeniowych).</em>
</p>
      <p>W dniu 25 stycznia 2013 r. ubezpieczony złożył wniosek o doliczenie stażu pracy oraz składek na podstawie przedłożonego zaświadczenia. Decyzją z dnia 08 lutego 2013 r. organ rentowy ponownie ustalił wysokość świadczenia ubezpieczonego.</p>
      <p>Kolejny wniosek o doliczenie stażu pracy oraz składek skarżący złożył 21 maja 2013 r., składając jednocześnie świadectwo pracy, z którego wynika, iż do dnia 30 kwietnia 2013 r. pozostawał w stosunku pracy z <span class="anon-block"> (...) S.A.</span>
</p>
      <p>Z informacji w systemie informatycznym US wynika, iż od dnia 01 maja 2013r. ubezpieczony został ponownie zgłoszony do ubezpieczeń społecznych jako pracownik w <span class="anon-block"> (...) – Ochrona Sp. z o.o.</span>
</p>
      <p>Zaskarżoną w niniejszym postępowaniu decyzją z dnia 17 czerwca 2013 roku Zakład Ubezpieczeń Społecznych Oddział w <span class="anon-block">G.</span> odmówił ubezpieczonemu <span class="anon-block">M. W.</span> ponownego ustalenia wysokości emerytury.</p>
      <p>W dniu 09 lipca ubezpieczony ponownie złożył wniosek o doliczenie składek. Zaskarżoną decyzją z dnia 16 lipca 2013 roku pozwany odmówił ponownego ustalenia wysokości emerytury z przyczyn tych samych jak w decyzji z dnia 17 czerwca 2013 roku. Ubezpieczony nadal pozostaje w stosunku pracy <em>
<!-- -->(niesporne, vide: wniosek: k.138 akt ubezpieczeniowych, decyzja – k. 152 akt ubezpieczeniowych,k.1 akt zastępczych, k.178, zaświadczenie k.142, 170, odwołanie – k.2,20).</em>
</p>
      <p>Niesporny stan faktyczny Sąd ustalił na podstawie dokumentów znajdujących się w aktach organu rentowego, których wiarygodności oraz autentyczności nie kwestionowała żadna ze stron procesu. Sąd również nie znalazł podstaw do podważenia ich wiarygodności z urzędu.</p>
      
      <p>
<strong>
<!-- -->Sąd zważył, co następuje:</strong>
</p>
      
      <p>Odwołania ubezpieczonego <span class="anon-block">M. W.</span> należało oddalić. Zgodnie z <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 108;art. 108 ust. 3)">art. 108 ust. 3 ustawy z dnia 17 grudnia 1998 r. o emeryturach i rentach z Funduszu Ubezpieczeń Społecznych</a> ( Dz. U. z 2009 r. Nr 153, poz. 1227 ze zm.) ponowne ustalenie wysokości emerytury następuje na wniosek zgłoszony nie wcześniej niż po upływie roku kalendarzowego lub po ustaniu ubezpieczeń emerytalnego i rentowych.</p>
      <p>Przedmiotem postępowania jest prawidłowość decyzji organu rentowego z dnia 17 czerwca 2013 roku i 16 lipca 2013, dotycząca odmowy ponownego ustalenia ubezpieczonemu wysokości emerytury na podstawie przepisu <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 108)">art. 108 ustawy z dnia 17 grudnia 1998 roku o emeryturach i rentach z Funduszu Ubezpieczeń Społecznych</a> (t.j. Dz. U. z 2009 r. Nr 153, poz. 1227 ze zm.).</p>
      <p>Jak wynika z poczynionych w sprawie ustaleń faktycznych decyzją z dnia 08 lutego 2013r. organ rentowy, rozpoznając wniosek z dnia 25 stycznia 2013 r., ponownie ustalił wysokość świadczenia ubezpieczonego. Na dzień złożenia wniosków o doliczenie stażu pracy oraz składek z dnia 21 maja 2013 r, i 09 lipca 2013 r. ubezpieczony nadal pozostawał w stosunku pracy. Biorąc powyższe ustalenia pod uwagę wskazać za pozwanym należy, iż w myśl cytowanego wyżej <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 108;art. 108 ust. 3)">art. 108 ust. 3 ustawy z dnia 17 grudnia 1998 r. o emeryturach i rentach z Funduszu Ubezpieczeń Społecznych</a>, ponowne ustalenie wysokości świadczenia możliwe będzie dopiero na wniosek zgłoszony nie wcześniej niż po upływie roku kalendarzowego od poprzedniego wniosku tj. od dnia 25 stycznia 2013 r.</p>
      <p>Podnieść przy tym należy, iż okoliczności podnoszone przez wnioskodawcę na rozprawie w dniu 03 września 2013 r., powołującego się jak ustalił Sąd na uchwałę Sądu Najwyższego z dnia 4 lipca 2013 r., sygn. akt II UZP 4/13 <em>
<!-- -->(LEX nr 1342169),</em> nie mają znaczenia w sprawie. Odnośnie wskazanej uchwały nadmienić należy, iż wątpliwości Sądu Apelacyjnego w Gdańsku, który zwrócił się do Sądu Najwyższego z zapytaniem prawnym pojawiły się w stanie faktycznym dotyczącym ubezpieczonego urodzonego przed 1949 r. mającego ustalone prawo do emerytury na starych zasadach, której wypłata była zawieszona z uwagi na wysokość osiąganego przychodu. Ubezpieczony po osiągnięciu powszechnego wieku emerytalnego kontynuował zatrudnienie, a z ponownym wnioskiem o świadczenie emerytalne wystąpił po 31 grudnia 2008 r. Zagadnienie prawne dotyczyło tego, czy w takim przypadku, na mocy art. 55 ustawy emerytalnej, ubezpieczony mógł skorzystać z przywileju ustalenia emerytury w oparciu o art. 27 ustawy emerytalnej, tj. na nowych zasadach? Sąd Najwyższy w uchwale z dnia 4 lipca 2013 r., sygn. akt II UZP 4/13, uznał, że ubezpieczony urodzony przed dniem 31 grudnia 1948 r., który po osiągnięciu powszechnego wieku emerytalnego kontynuował ubezpieczenie i wystąpił o emeryturę po dniu 31 grudnia 2008 r., ma prawo do jej wyliczenia na podstawie art. 27 w związku z <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 55)">art. 55 ustawy o emeryturach i rentach z Funduszu Ubezpieczeń Społecznych</a>, niezależnie od tego czy wcześniej złożył wniosek o emeryturę w niższym wieku emerytalnym lub o emeryturę wcześniejszą. W uchwale tej wskazano m.in., iż w utrwalonych poglądach judykatury, przyjmuje się, że emerytura w niższym i w powszechnym wieku emerytalnym to odrębne rodzaje emerytur. Sąd zważył, iż w przywołanej uchwale Sądu Najwyższego nie wyrażono poglądu, iż na emeryturę można przechodzić kilka razy, w znaczeniu jakie nadaje temu ubezpieczony.</p>
      <p>W sytuacji ubezpieczonego, który pozostaje w stosunku pracy, ponowne ustalenie wysokości świadczenia możliwe jest dopiero na wniosek zgłoszony nie wcześniej niż po upływie roku kalendarzowego od poprzedniego wniosku lub po ustaniu ubezpieczeń emerytalnego i rentowego.</p>
      <p>Mając powyższe na względzie, uznać należało, iż zaskarżone decyzje ZUS są prawidłowe. Zatem Sąd, na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 477(14);art. 477(14) § 1)">art. 477<sup>
<!-- -->14</sup> § 1 k.p.c.</a> w związku z powołanymi wyżej przepisami, orzekł jak wyroku.</p>
      
      <p>SSA w SO H. Witkowska-Zalewska
  </p>
    </div>