<p>Sygn. akt III AUa 1116/12</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 19 lutego 2013 r.</p>
      
      <p>
<strong>
<!-- -->Sąd Apelacyjny w Poznaniu, III Wydział Pracy i Ubezpieczeń Społecznych</strong>
</p>
      <p>w składzie:</p>
      <table>
        <colgroup>
          <col width="219"/>
          <col width="398"/>
        </colgroup>
        <tr>
          <td>
            <p>Przewodniczący:</p>
          </td>
          <td>
            <p>SSA Marta Sawińska</p>
          </td>
        </tr>
        <tr>
          <td>
            <p>Sędziowie:</p>
          </td>
          <td>
            <p>SSA Iwona Niewiadowska-Patzer (spr.)</p>
            <p>SSA Katarzyna Wołoszczak</p>
          </td>
        </tr>
        <tr>
          <td>
            <p>Protokolant:</p>
          </td>
          <td>
            <p>st.sekr.sądowy Emilia Wielgus</p>
          </td>
        </tr>
      </table>
      
      <p>po rozpoznaniu w dniu 19 lutego 2013 r. w Poznaniu</p>
      <p>sprawy z wniosku <strong>
<!-- -->
<span class="anon-block">A. B.</span> </strong>
</p>
      <p>przeciwko <strong>
<!-- --> Zakładowi Ubezpieczeń Społecznych I Oddział w <span class="anon-block">P.</span> </strong>
</p>
      <p>o emeryturę</p>
      <p>na skutek apelacji wnioskodawcy <span class="anon-block">A. B.</span>
</p>
      <p>od wyroku Sądu Okręgowego w Poznaniu</p>
      <p>z dnia 18 lipca 2012 r. sygn. akt VIII U 1579/12</p>
      
      <p>uchyla zaskarżony wyrok i przekazuje sprawę Sądowi Okręgowemu w Poznaniu do ponownego rozpoznania.</p>
    </div>
    <div>
      <h2>UZASADNIENIE</h2>
      <p>Decyzją z dnia 14 marca 2012r. Zakład Ubezpieczeń Społecznych I Oddział w <span class="anon-block">P.</span> odmówił <span class="anon-block">A. B.</span> prawa do emerytury, albowiem wnioskodawca nie spełnił ustawowych warunków: nie posiada wymaganego 15-letniego okresu pracy w szczególnych warunkach oraz nie rozwiązał stosunku pracy z dotychczasowym pracodawcą.</p>
      <p>Sąd Okręgowy w Poznaniu –VIII Wydział Ubezpieczeń Społecznych wyrokiem z dnia 18 lipca 2012r. oddalił odwołanie ubezpieczonego od powyższej decyzji.</p>
      <p>Sąd ustalił, że <span class="anon-block">A. B.</span> urodził się <span class="anon-block">(...)</span>
</p>
      <p>W dniu 8 marca 2012r. odwołujący złożył wniosek o przyznanie prawa do emerytury, podając, że nadal pozostaje w stosunku pracy.</p>
      <p>Ubezpieczony <span class="anon-block">A. B.</span> posiada na dzień 1.01.1999r. 25-letni staż pracy.</p>
      <p>Na rozprawie w dniu 18 lipca 2012r. odwołujący oświadczył, że pracuje zawodowo od 1993r. do chwili obecnej i nie zamierza rozwiązać stosunku pracy.</p>
      <p>Analizując zasadność odwołania Sąd Okręgowy przytoczył <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 184;art. 184 ust. 1)">art. 184 ust.1 ustawy z dnia 17 grudnia 1998r. o emeryturach i rentach z Funduszu Ubezpieczeń Społecznych</a>. Kolejne przesłanki do przyznania wcześniejszej emerytury z uwagi na zatrudnienie w szczególnych warunkach są zawarte w przepisie art.184 ust.2 ustawy emerytalnej. Zgodnie z treścią tego przepisu emerytura, o której mowa w <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 184 ust. 1)">ust.1</a>, przysługuje pod warunkiem nieprzystąpienia do otwartego funduszu emerytalnego albo złożenia wniosku o przekazanie środków zgromadzonych na rachunku w otwartym funduszu emerytalnym, za pośrednictwem Zakładu, na dochody budżetu państwa oraz rozwiązania stosunku pracy- w przypadku ubezpieczonego będącego pracownikiem.</p>
      <p>Przyznanie praw do świadczenia emerytalnego w postępowaniu sądowym może mieć miejsce tylko, gdy Sąd ustali spełnienie wszystkich przesłanek warunkujących nabycie tego prawa.</p>
      <p>W ocenie Sądu Okręgowego, po stwierdzeniu, że odwołujący nie rozwiązał stosunku pracy nie był zobligowany do prowadzenia dalszego postępowania dowodowego na okoliczność wykonywania przez niego zatrudnienia w szczególnych warunkach. Odwołujący bowiem wyraźnie przyznał na rozprawie, że od 1993r. do nadal pozostaje w stosunku pracy i nie zamierza go rozwiązać. Niespełnienie warunku rozwiązania stosunku pracy, o którym mowa w przepisie art.184 ustawy o emeryturach i rentach z FUS powoduje, że odwołujący nie zrealizował wszystkich wymogów koniecznych do przyznania prawa do emerytury.</p>
      <p>Z tych powodów Sąd na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 477(14);art. 477(14) § 1)">art.477<sup>
<!-- -->14</sup> §1 k.p.c.</a> , a także powołanych przepisów prawa materialnego oddalił odwołanie.</p>
      <p>Od wyroku apelację złożył wnioskodawca przedkładając świadectwo pracy potwierdzające rozwiązanie stosunku pracy z dotychczasowym pracodawcą z dniem 20 lipca 2012r.</p>
      <p>Apelujący wniósł o zmianę zaskarżonego wyroku w całości poprzez orzeczenie o przyznaniu prawa do emerytury zgodnie z obowiązującymi przepisami dotyczącymi świadczeń emerytalnych dla pracowników zatrudnionych w szczególnych warunkach lub szczególnym charakterze, zgodnie z odwołaniem z dnia 2.02.2012r. ewentualnie o przekazanie sprawy do ponownego rozpoznania przez Sąd I instancji. Nadto apelujący wniósł o przeprowadzenie dowodu z dokumentu- świadectwa pracy z dnia 20.07.2012r.</p>
      
      <p>
<strong>
<!-- -->
          <em>
<!-- -->
            <span class="underline">
<!-- -->Sąd Apelacyjny zważył, co następuje:</span>
          </em>
        </strong>
</p>
      <p>Emerytura na podstawie <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 184)">art.184 ustawy o emeryturach i rentach z Funduszu Ubezpieczeń Społecznych</a> przysługuje, urodzonym po dniu 31 grudnia 1948r., którzy w dniu 1 stycznia 1999r. legitymowali się okresem zatrudnienia w szczególnych warunkach lub w szczególnym charakterze wymaganym w przepisach dotychczasowych do nabycia prawa do emerytury w wieku niższym niż 60 lat-dla kobiet i 65 lat-dla mężczyzn, a także okresem składkowym i nieskładkowym, o którym mowa w art.27 ustawy oraz – po tej dacie – osiągnęli wiek przewidziany w art.32,33,39 i 40 ustawy i rozwiązali stosunek pracy oraz nie przystąpili do otwartego funduszu emerytalnego albo złożyli wniosek o przekazanie środków zgromadzonych na rachunku w otwartym funduszu emerytalnym, za pośrednictwem Zakładu, na dochody państwa (stan prawny obowiązujący do 31.12.2012r.).</p>
      <p>W rozpoznawanej sprawie spór dotyczył tego, czy na dzień 1 stycznia 1999r. wnioskodawca spełnił warunek pracy w szczególnych warunkach w wymiarze 15 lat, którego Sąd I instancji nie rozstrzygnął. Stwierdził on bowiem, że wnioskodawca nie rozwiązał stosunku pracy, a tym samym nie zostały spełnione wszystkie wymaganie przesłanki do przyznania prawa do emerytury.</p>
      <p>Stanowisko Sądu I instancji było bezsprzecznie trafne.</p>
      <p>Jednakże w apelacji skarżący wskazał na zmianę stanu faktycznego, albowiem z dniem 20 lipca 2012r. rozwiązał stosunek pracy z dotychczasowym pracodawcą<span class="anon-block"> - (...) Sp. z o.o.</span> w <span class="anon-block">P.</span>. Jako dowód przedstawił świadectwo pracy z dnia 20 lipca 2012r. potwierdzające rozwiązanie stosunku pracy z dniem 20 lipca 2012r (k.12).</p>
      <p>W tym miejscu należy zauważyć, że z treści przepisu <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 316;art. 316 § 1)">art.316§1 k.p.c.</a> wynika ogólna zasada obowiązująca w postępowaniu cywilnym, zgodnie z którą podstawą rozstrzygnięcia roszczenia jest stan rzeczy istniejący w chwili zamknięcia rozprawy, przy czym nie może budzić wątpliwości, że sformułowanie „stan rzeczy” obejmuje także stan faktyczny.</p>
      <p>Co prawda na gruncie spraw z zakresu ubezpieczeń społecznych reguła ta doznaje ograniczenia z tego względu, że postępowanie sądowe w tych sprawach wszczynane jest na skutek odwołania wniesionego od decyzji Zakładu Ubezpieczeń Społecznych, które zastępuje pozew. Postępowanie to ma charakter odwoławczy, a jego przedmiotem jest ocena zgodności z prawem wydanej decyzji. W orzecznictwie Sadu Najwyższego przyjmuje się jednak, że zasada ta nie ma charakteru absolutnego. Ma ona bowiem uzasadnienie tylko wtedy, kiedy odwołanie się do <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 316;art. 316 § 1)">art.316 §1 k.p.c.</a> wypaczałoby charakter postępowania w sprawach z zakresu ubezpieczeń społecznych i prowadziłoby do oczywistego pominięcia odrębności tego postępowania poprzez całkowite pozbawienie znaczenia postępowania administracyjnego poprzedzającego postępowanie sądowe.</p>
      <p>Odstępstwo od zasady badania legalności decyzji na dzień jej wydania jest szczególnie uzasadnione w przypadku oceny prawa do świadczenia emerytalnego uzależnionego między innymi od warunku rozwiązania stosunku pracy np. na podstawie art.184 ustawy o emeryturach i rentach z FUS (por. wyrok SN z 12.04.2012r. II UK 235/11, wyrok SN z 5.04.2011r. III UK 106/10).</p>
      <p>Z tych też względów, wobec zmiany stanu faktycznego w rozpoznawanej sprawie, apelacja okazała się skuteczna.</p>
      <p>Skoro została spełniona kolejna przesłanka wymagana do przyznania prawa do emerytury w obniżonym wieku, jedyną kwestią sporną pozostało wyjaśnienie, czy apelujący legitymuje się wymaganym 15 letnim okresem zatrudnienia w warunkach szczególnych.</p>
      <p>Z uwagi na fakt, że w tym kierunku Sąd I instancji nie przeprowadził ( zresztą zasadnie) żadnego postępowania dowodowego i nie wyjaśnił tej kwestii, zachodzi konieczność przeprowadzenia postępowania dowodowego w całości w celu jej wyjaśnienia..</p>
      <p>Mając powyższe na uwadze zachodzi konieczność uchylenia zaskarżonego wyroku i przekazania sprawy do ponownego rozpoznania Sądowi Okręgowemu w Poznaniu (<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 386;art. 386 § 4)">art.386§4 k.p.c.</a>).</p>
      <p>Przy ponownym rozpoznaniu rzeczą Sądu I instancji będzie przeprowadzenie starannego postępowania dowodowego na okoliczność czy wnioskodawca na dzień 1 stycznia 1999r. posiadał 15- letni okres wykonywania pracy w warunkach szczególnych, a w konsekwencji czy spełnił wszystkie konieczne przesłanki do przyznania mu prawa do emerytury w obniżonym wieku (art. 184 ustawy emerytalnej).</p>
      <p>Z tych względów Sąd Apelacyjny na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 386;art. 386 § 4)">art. 386§4 k.p.c.</a> orzekł jak w sentencji wyroku.</p>
      
      <p>/SSA Iwona Niewiadowska-Patzer/ /SSA Marta Sawińska/ /SSA Katarzyna Wołoszczak/</p>
    </div>