<p>Sygn. akt IX Ka 1834/13</p>
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p> Dnia 31 stycznia 2014 roku</p>
      <p>Sąd Okręgowy w Kielcach IX Wydział Karny-Odwoławczy w składzie:</p>
      <p>
<strong>
<!-- -->Przewodniczący: SSO Jan Klocek </strong>
</p>
      
      <p>
<strong>
<!-- -->Protokolant: st.sekr.sądowy Iwona Stefańska </strong>
</p>
      
      <p>przy udziale Prokuratora Prokuratury Okręgowej w Kielcach Jerzego Piwko</p>
      <p>po rozpoznaniu w dniu 31 stycznia 2014 roku</p>
      <p>sprawy <span class="anon-block">M. M. (1)</span>
</p>
      <p>oskarżonego o przestępstwo z <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 190;art. 190 § 1)">art.190 § 1 kk</a>
</p>
      <p>na skutek apelacji wniesionej przez obrońcę oskarżonego</p>
      <p>od wyroku Sądu Rejonowego w Starachowicach</p>
      <p>z dnia 9 października 2013 roku sygn. akt II K 617/13</p>
      
      
        
        <p>I. 
        zmienia zaskarżony wyrok w ten sposób, że wymierzoną oskarżonemu karę pozbawienia wolności łagodzi i wymierza oskarżonemu karę 1 (jednego) miesiąca pozbawienia wolności;</p>
      
      
        
        <p>II. 
        w pozostałej części zaskarżony wyrok utrzymuje w mocy;</p>
      
      
        
        <p>III. 
        kosztami sądowymi za postępowanie odwoławcze obciąża Skarb Państwa.</p>
      
      
      <p>IX Ka 1834/13</p>
    </div>
    <div>
      <h2>UZASADNIENIE</h2>
      <p>Prokurator Prokuratury Rejonowej w Starachowicach oskarżył <span class="anon-block">M. M. (1)</span> o to, że w dniu 6 czerwca 2013 roku w <span class="anon-block">S.</span> groził <span class="anon-block">T. J.</span> zabójstwem przy czym groźba ta wzbudziła w zagrożonym uzasadnioną obawę, że zostanie spełniona, czym wyczerpał znamiona przestępstwa z <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 190;art. 190 § 1)">art. 190 § 1 kk</a>.</p>
      
      <p>Sąd Rejonowy w Starachowicach Wydział II Karny wyrokiem z dnia 9 października 2013 roku oskarżonego <span class="anon-block">M. M. (1)</span> uznał za winnego popełnienia zarzucanego mu aktem oskarżenia czynu stanowiącego występek z <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 190;art. 190 § 1)">art. 190 § 1 kk</a> i za to na podstawie <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 190;art. 190 § 1)">art. 190 § 1 kk</a> wymierzył oskarżonemu karę sześciu miesięcy pozbawienia wolności.</p>
      <p>Na podstawie <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 63;art. 63 § 1)">art. 63 § 1 kk</a> zaliczył <span class="anon-block">M.</span> <span class="anon-block">M.</span> na poczet orzeczonej wobec niego kary pozbawienia wolności okres rzeczywistego pozbawienia wolności w przedmiotowej sprawie od dnia 6 czerwca 2013 roku do dnia 7 czerwca 2013 roku, przyjmując że jeden dzień rzeczywistego pozbawienia wolności odpowiada jednemu dniowi kary pozbawienia wolności.</p>
      <p>Zwolnił oskarżonego <span class="anon-block">M. M. (1)</span> od ponoszenia kosztów sądowych, którymi obciążył Skarb Państwa.</p>
      
      <p>Apelację od wyroku Sądu Rejonowego w Starachowicach z dnia 9 października 2013 roku wniósł obrońca oskarżonego <span class="anon-block">M. M. (1)</span> i na podstawie <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 425;art. 425 § 1;art. 425 § 2)">art. 425 § 1 i 2 kpk</a> oraz <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 444)">art. 444 kpk</a> zaskarżył powyższy wyrok w części rozstrzygnięcia Sądu o karze.</p>
      <p>Na podstawie <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 427;art. 427 § 1)">art. 427 § 1 kpk</a> i <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 438;art. 438 § 1;art. 438 § 1 pkt. 4)">art. 438 § 1 pkt 4 kpk</a> zaskarżonemu orzeczeniu obrońca oskarżonego zarzucił rażącą surowość kary, wyrażającą się w orzeczeniu kary sześciu miesięcy pozbawienia wolności bez warunkowego zawieszenia jej wykonania, podczas gdy całokształt okoliczności sprawy, stopień winy i postawa <span class="anon-block">M. M. (1)</span>, jego zachowanie po popełnieniu czynu – wyrażenie żalu i przeproszenie pokrzywdzonego, wskazują że jest to kara niewspółmierna do stopnia zawinienia oskarżonego i zbyt surowa w świetle indywidualnych celów kary i jako taka jest karą niesprawiedliwą.</p>
      <p>W związku z powyższym na podstawie <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 427;art. 427 § 1)">art. 427 §1 kpk</a> oraz <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 437)">art. 437 kpk</a> obrońca oskarżonego wniósł o zmianę wyroku i odmienne orzeczenie w części dotyczącej kary poprzez złagodzenie jej wymiaru, bądź orzeczenie warunkowego zawieszenia wykonania kary pozbawienia wolności.</p>
      
      <p>Sąd Okręgowy zważył:</p>
      <p>Apelacja obrońcy oskarżonego okazała się o tyle skuteczna, że doprowadziła do istotnej zmiany zaskarżonego wyroku w zakresie orzeczonej kary pozbawienia wolności na korzyść oskarżonego. Nie można było natomiast zgodzić się z poglądem wyrażonym w apelacji, że okoliczności sprawy uzasadniają warunkowe zawieszenie wykonania orzeczonej względem sprawcy kary.</p>
      <p>Zanim nastąpi szersze odniesienie się do istoty wyroku i zarzutu sformułowanego w apelacji należało zauważyć, że Sąd I Instancji zebrał w sposób prawidłowy istotne dowody w sprawie i poddał je właściwej ocenie wysnuwając trafne końcowe wnioski co do sprawstwa oskarżonego. Sposób analizy dowodów i zastosowane rozumowanie Sąd Rejonowy przedstawił w spełniającym ustawowe wymogi uzasadnieniu, przez co mogła nastąpić pełna kontrola instancyjna zaskarżonego orzeczenia.</p>
      <p>Trafność poczynań Sądu orzekającego w odniesieniu do okoliczności popełnienia czynu przez <span class="anon-block">M. M. (1)</span> i winy tegoż sprawcy była oczywista na co dowodem jest i to, że wnoszący apelację na korzyść oskarżonego nie czynił zarzutów ani w zakresie naruszenia prawa materialnego ani w kwestiach procesowych, czy też w zakresie ustaleń faktycznych. W związku z tym wyrok co do istoty należało uznawać za prawidłowy.</p>
      <p>Rozpoznający sprawę Sąd dokonał także prawidłowych ustaleń i przedstawił je w uzasadnieniu w odniesieniu do rodzaju wymierzonej <span class="anon-block">M. M. (1)</span> kary. Zgodzić należało się z poglądem Sądu Rejonowego, że oskarżony nie zasługuje na wymierzenie mu kary o charakterze wolnościowym. Analizując bowiem uprzednią karalność oskarżonego i duże natężenie jego złej woli względem pokrzywdzonego sprzeciwiało się to postawieniu pozytywnej prognozy, że <span class="anon-block">M. M. (1)</span> mimo wymierzenia mu kary z warunkowym zawieszeniem jej wykonania będzie przestrzegał porządku prawnego i nie powróci na drogę przestępstwa.</p>
      <p>Rzeczywiście tylko kara o charakterze bezwzględnym będzie odczuwalna dla oskarżonego i zrodzi w nim na przyszłość, świadomość że nie może bezkarnie naruszać porządku prawnego. Inne postępowanie skutkować będzie szybką, stanowczą i dolegliwą sankcją.</p>
      <p>Jednakże Sąd Rejonowy praktycznie w żaden sposób nie wyjaśnił z jakich powodów wymierzył oskarżonemu karę aż sześciu miesięcy pozbawienia wolności. Oczywiście tak wymierzona kara mieściła się w granicach ustawowego zagrożenia ale nie uwzględniano faktu, że oskarżony popełnił czyn pod wpływem impulsu. Następnie wyraził żal i przeprosił pokrzywdzonego, a takich okoliczności nie można dyskredytować przy wymiarze kary. Nie bez znaczenia był też specyficzny sposób wyrażenia gróźb, który nie narażał pokrzywdzonego bezpośrednio na dyskomfort zetknięcia się ze sprawcą czynu a jednocześnie czynił łatwość w ustaleniu sprawcy i możliwość precyzyjnego ustalenia gróźb. Powyższych okoliczności Sąd Rejonowy nie uwzględnił w dostatecznym stopniu wymierzając karę oskarżonemu a jak wcześniej wspomniano orzekający w sprawie Sąd nie uzasadnił logicznie i wyczerpująco argumentów, które przekonywałyby że kara sześciu miesięcy pozbawienia wolności jest karą sprawiedliwą, bo uwzgledniającą zarówno okoliczności popełnienia przestępstwa jak i osobowość sprawcy.</p>
      <p>W związku z tym niewspółmierność kary należąca do kategorii ocen jawiła się w konkretnym przypadku w sposób oczywisty.</p>
      <p>Dlatego Sąd Odwoławczy kierując się treścią <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 437;art. 437 § 1)">art. 437 § 1 kpk</a> zmienił zaskarżony wyrok i wymierzoną oskarżonemu karę sześciu miesięcy pozbawienia wolności złagodził do jednego miesiąca, utrzymując wyrok w mocy w pozostałej części.</p>
      <p>Tak wymierzona kara uwzględnia należycie stopień społecznej szkodliwości czynu oskarżonego i uwzględnia w wystarczającej mierze cele kary o których rozważano powyżej. Czasowo krótka kara ale o bezwzględnym, stanowczym charakterze za tego rodzaju przestępstwo jakiego dopuścił się <span class="anon-block">M. M. (1)</span> będzie dla niego dolegliwa a jednocześnie uzasadniona społecznie.</p>
      <p>Uznając, że wywiedziona apelacja skutkowała istotną zmianą wyroku na rzecz oskarżonego <span class="anon-block">M. M. (1)</span> to zgodnie z <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 635)">art. 635 kpk</a> i <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 634)">art. 634 kpk</a> należało kosztami postępowania obciążyć Skarb Państwa.</p>
      
      <p>SSO Jan Klocek</p>
    </div>