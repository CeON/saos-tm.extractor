<p>Sygnatura akt VIII Ga 304/13</p>
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 22 listopada 2013 roku</p>
      
      <p>Sąd Okręgowy w Szczecinie VIII Wydział Gospodarczy</p>
      <p>w składzie następującym:</p>
      <p>Przewodniczący: SSO Piotr Sałamaj</p>
      <p>Sędziowie: SO Anna Budzyńska</p>
      <p>SR del. Kornelia Żminkowska (spr.)</p>
      <p>Protokolant: stażysta Patrycja Predko</p>
      
      <p>po rozpoznaniu w dniu 8 listopada 2013 roku w Szczecinie</p>
      <p>na rozprawie</p>
      <p>sprawy z powództwa <span class="anon-block"> Przedsiębiorstwa (...)</span> z siedzibą <span class="anon-block">S.</span>
</p>
      <p>przeciwko <span class="anon-block"> (...) spółce z ograniczoną odpowiedzialnością</span> z siedzibą w <span class="anon-block">S.</span>
</p>
      <p>o zapłatę</p>
      <p>na skutek apelacji pozwanego od wyroku Sądu Rejonowego Szczecin - Centrum w Szczecinie z dnia 14 maja 2013 roku, sygnatura akt XI GC 1216/12</p>
      
      
        
        <p>I. 
        oddala apelację;</p>
      
      
        
        <p>II. 
        zasądza od pozwanego na rzecz powoda kwotę 1.200 zł (jednego tysiąca dwustu złotych) tytułem kosztów procesu w postępowaniu apelacyjnym.</p>
      
      
      <p>SSO A. Budzyńska    SSO P. Sałamaj  del. SSR K. Żminkowska
</p>
      
      <p>Sygn. akt VIII Ga 304/13</p>
    </div>
    <div>
      <h2>UZASADNIENIE</h2>
      <p>Powódka <span class="anon-block"> Przedsiębiorstwo (...)</span> w <span class="anon-block">S.</span> pozwem z dnia 11 października 2012 roku wniosła o zasądzenie od pozwanego <span class="anon-block"> (...) spółki z ograniczoną odpowiedzialnością</span> w <span class="anon-block">S.</span> kwoty 30.000 zł wraz z ustawowymi odsetkami liczonymi od dnia wniesienia pozwu do dnia zapłaty i kosztami procesu w tym kosztami zastępstwa procesowego.</p>
      <p>W uzasadnieniu pozwu wskazała, że w toku egzekucji toczącej się pod sygnaturą KM 635/12, okazało się, że dłużnik <span class="anon-block"> – (...) spółka z ograniczoną odpowiedzialnością</span> w <span class="anon-block">S.</span> sprzedał w dniu 29 lutego 2012 roku na rzecz pozwanego nieruchomość. W akcie notarialnym ustalono, że pozwany spłaci dłużnikowi ostatnią ratę tytułem ceny sprzedaży w kwocie 92.620,00 zł do dnia 31 marca 2012 roku. Na miesiąc przed umówionym terminie pozwany zapłacił dłużnikowi dwie raty w kwocie 62.620,00 zł. Po dokonanym zajęciu pozostała jeszcze kwota 30.000 zł stanowiąca różnicę z ustalonej ceny sprzedaży i dokonanych przed zajęciem spłat. Pozwany nie uregulował tej należności. W efekcie działań pozwanego, polegających na bezprawnym zaniechaniu przekazania wierzytelności, wbrew żądaniu komornika, powód nie mógł skutecznie wyegzekwować należnej kwoty od dłużnika <span class="anon-block"> (...) spółki z ograniczoną odpowiedzialnością</span>.</p>
      <p>W odpowiedzi na pozew pozwany wniósł o oddalenie powództwa i zasądzenie kosztów procesu, w tym kosztów zastępstwa procesowego. Uzasadniając swoje stanowisko wskazał, że na podstawie aktu notarialnego nabył od <span class="anon-block"> Przedsiębiorstwa (...) spółki z ograniczoną odpowiedzialnością</span> w <span class="anon-block">S.</span> nieruchomość – udział w 24/100 części wieczystego użytkowania gruntu <span class="anon-block">działki o nr (...)</span> oraz udział w <span class="anon-block">(...)</span>części współwłasności budynku posadowionego na działce, przy <span class="anon-block">ulicy (...)</span> w <span class="anon-block">S.</span>. Nadto podniósł, iż aktem notarialnym z dnia 16 kwietnia 2012 r. strony umowy postanowiły, że pozostała do zapłaty kwota 30.000 zł zostanie uregulowana do dnia 2 lipca 2012 roku. Następnie aktem notarialnym z dnia 18 września 2012 roku postanowiono obniżyć wartość sprzedaży nieruchomości o kwotę 35.000 zł. Przyczyną obniżenia wartości nieruchomości była niemożliwość wydzielenia odrębnych lokali i założenia dla nich samodzielnych ksiąg wieczystych, o której to wadzie pozwany nie wiedział w dacie nabycia nieruchomości. Pozwana zaprzeczyła temu, by swoim postępowaniem wyrządziła powodowi jakąkolwiek szkodę, nie przekazując komornikowi kwot wynikających z zajęcia wierzytelności wobec <span class="anon-block"> (...) Spółki z ograniczoną odpowiedzialnością</span>.</p>
      <p>Wyrokiem z dnia 14 maja 2013 roku Sąd Rejonowy Szczecin – Centrum w Szczecinie XI Wydział Gospodarczy zasądził od pozwanej na rzecz powoda kwotę 30 000 zł z ustawowymi odsetkami liczonymi od dnia 11 października 2012 roku do dnia zapłaty. Ponadto zasadził od pozwanej na rzecz powoda kwotę 3 917 zł tytułem zwrotu kosztów postępowania.</p>
      <p>Uzasadniając powyższy wyrok Sad Rejonowy ustalił, że wyrokiem z dnia 28 listopada 2011 roku, sygn. akt XI GC 354/11 Sąd Rejonowy Szczecin - Centrum w Szczecinie zasądził od <span class="anon-block"> Przedsiębiorstwa (...) spółki z ograniczoną odpowiedzialnością</span> w <span class="anon-block">S.</span> na rzecz powódki <span class="anon-block"> Przedsiębiorstwa (...)</span> w <span class="anon-block">S.</span> kwotę 32.928.98 zł z odsetkami ustawowymi od kwoty 33.343,92 zł od dnia 1 maja 2011 roku do dnia 5 maja 2011 roku i od kwoty 32.928,98 zł od dnia 6 maja 2011 roku do dnia zapłaty, który postanowieniem z dnia 8 lutego 2012 roku Sąd Rejonowy Szczecin – Centrum w Szczecinie został zaopatrzony w klauzulę wykonalności.</p>
      <p>W dniu 23 lutego 2012 roku powódka złożyła do Komornika Sądowego <span class="anon-block">T. Z.</span> wniosek egzekucyjny celem wyegzekwowania jego roszczeń stwierdzonych w/w wyrokiem. W dniu 24 lutego 2012 roku Komornik Sądowy przy Sądzie Rejonowym Szczecin – Prawobrzeże i Zachód w Szczecinie <span class="anon-block">T. Z.</span> działając z wniosku wierzyciela <span class="anon-block"> Przedsiębiorstwa (...)</span> w <span class="anon-block">S.</span> wezwał dłużnika <span class="anon-block"> Przedsiębiorstwo (...) spółkę z ograniczoną odpowiedzialnością</span> w <span class="anon-block">S.</span>, do zapłaty należności wynikających z wyroku Sądu Rejonowego Szczecin- Centrum w Szczecinie z dnia 28 listopada 2011 roku zaopatrzonego w klauzulę wykonalności i wszczął egzekucję z przysługującego dłużnikowi udziału w wysokości 24/100 w użytkowaniu wieczystym nieruchomości położonej w <span class="anon-block">S.</span>, przy <span class="anon-block">ulicy (...)</span>, nr <span class="anon-block">działki (...)</span>, dla której Sąd Rejonowy Szczecin – Prawobrzeże i Zachód w Szczecinie prowadzi <span class="anon-block">księgę wieczystą KW nr (...)</span> - w terminie 14 dni pod rygorem przystąpienia do opisu i oszacowania nieruchomości. Sprawę zarejestrowano pod sygnaturą KM 635/12</p>
      <p>W dniu 29 lutego 2012 roku <span class="anon-block">R. G.</span> – prezes zarządu - działający w imieniu i na rzecz <span class="anon-block"> Przedsiębiorstwa (...) spółki z ograniczoną odpowiedzialnością</span> w <span class="anon-block">S.</span> sprzedał <span class="anon-block">G. J.</span> – prezesowi zarządu działającemu w imieniu i na rzecz <span class="anon-block"> (...) spółki z ograniczoną odpowiedzialnością</span> w <span class="anon-block">S.</span>, na podstawie aktu notarialnego Repertorium <span class="anon-block">(...)</span>, udział do <span class="anon-block">(...)</span>części w prawie użytkowania wieczystego gruntu stanowiącego zabudowaną <span class="anon-block">działkę nr (...)</span>, położoną w <span class="anon-block">S.</span>, przy <span class="anon-block">ulicy (...)</span> oraz udział do <span class="anon-block">(...)</span>części budynku posadowionego na tej działce stanowiącego odrębną od gruntu nieruchomość, położonego w <span class="anon-block">S.</span>, przy <span class="anon-block">ulicy (...)</span>, dla której Sąd Rejonowy Szczecin – Prawobrzeże i Zachód w Szczecinie prowadzi <span class="anon-block">księgę wieczystą KW nr (...)</span>. W dziale III księgi wieczystej prowadzonej dla przedmiotowej nieruchomości ustanowiony został sposób korzystania z niej, a w dziale IV tej księgi wpisane były: hipoteka umowna kaucyjna na rzecz <span class="anon-block"> (...) spółki z ograniczoną odpowiedzialnością</span> w <span class="anon-block">S.</span> zabezpieczająca zwrot wierzytelności wraz z odsetkami i ewentualnie koszty uboczne na udziale należącym do <span class="anon-block"> (...) spółki z ograniczoną odpowiedzialnością</span> w <span class="anon-block">S.</span>, dwie hipoteki przymusowe zwykłe oraz cztery hipoteki przymusowe na rzecz Naczelnika Drugiego Urzędu Skarbowego. <span class="anon-block">G. J.</span> złożył oświadczenie, że Spółce znany jest stan prawny i techniczny nieruchomości oraz, że odstępuje od żądania od zbywcy przedstawienia świadectwa energetycznego dla budynku. W paragrafie 5 aktu notarialnego wskazano, że cena sprzedaży została ustalona przez strony na kwotę 450.000 zł i <span class="anon-block">R. G.</span> potwierdził, że kwota 200.000 zł została <span class="anon-block"> Spółce (...)</span> uregulowana w dniu zawarcia aktu notarialnego. Pozostałą do zapłaty część ceny <span class="anon-block">G. J.</span> działający w imieniu i na rzecz <span class="anon-block"> (...) Spółki z ograniczoną odpowiedzialnością</span> w <span class="anon-block">S.</span> zobowiązał się zapłacić w następujący sposób:</p>
      <p>- kwota 157.380,00 zł została rozliczona pomiędzy stronami, poprzez potrącenie wymagalnej wierzytelności <span class="anon-block"> Spółki (...) spółki z ograniczoną odpowiedzialnością</span> w <span class="anon-block">S.</span> należnej od <span class="anon-block"> (...) spółki z ograniczoną odpowiedzialnością</span> w <span class="anon-block">S.</span> i roszczenia z tego tytułu wygasły,</p>
      <p>- kwota 92.620,00 zł miała zostać zapłacona przelewem do dnia 31 marca 2012 roku na konto sprzedającego i co do zapłaty tej kwoty <span class="anon-block">G. J.</span> poddał reprezentowaną przez siebie Spółkę egzekucji.</p>
      <p>Wnioskiem z dnia 7 marca 2012 roku powód zwrócił się do komornika sądowego o zajęcie wierzytelności w kwocie 92.620,00 zł przysługującej dłużnikowi <span class="anon-block"> (...) spółce z ograniczoną odpowiedzialnością</span> w <span class="anon-block">S.</span> wobec <span class="anon-block"> (...) spółki z ograniczoną odpowiedzialnością</span> w <span class="anon-block">S.</span> z tytułu sprzedaży przez dłużnika na rzecz pozwanego udziału w prawie wieczystego użytkowania. Wniósł także o zajęcie wszelkich wierzytelności przysługujących <span class="anon-block"> (...) spółce z ograniczoną odpowiedzialnością</span> wobec <span class="anon-block"> (...) spółki z ograniczoną odpowiedzialnością</span>.</p>
      <p>Komornik Sądowy pismem z dnia 7 marca 2012 roku dokonał zajęcia wierzytelności w kwocie 32.928,98 zł z odsetkami, kosztami procesu, zastępstwa procesowego, opłaty egzekucyjnej i wydatków gotówkowych dłużnej spółki należnych jej od pozwanego z tytułu sprzedaży udziałów w prawie wieczystego użytkowania, na nieruchomości położonej w <span class="anon-block">S.</span>, przy <span class="anon-block">ulicy (...)</span> oraz wszelkich innych należności przypadających <span class="anon-block"> (...) spółce z ograniczoną odpowiedzialnością</span> w <span class="anon-block">S.</span> w wyniku wzajemnych rozliczeń, o czym poinformował powoda w piśmie z dnia 12 kwietnia 2012 roku. Komornik w dniu 7 marca 2012 r. udał się do siedziby <span class="anon-block"> (...) spółki z ograniczoną odpowiedzialnością</span> w <span class="anon-block">S.</span>, mieszczącej się przy <span class="anon-block">ulicy (...)</span>. W tym samym miejscu mieściła się siedziba <span class="anon-block"> (...) spółki z ograniczoną odpowiedzialnością</span> w <span class="anon-block">S.</span>. Na miejscu Komornik zastał prezesa <span class="anon-block"> (...) spółki z ograniczoną odpowiedzialnością</span>, który pokwitował odbiór zajęcia wierzytelności dla <span class="anon-block"> (...) spółki z ograniczoną odpowiedzialnością</span> i zobowiązał się przekazać przesyłkę adresatowi. Zajęcie zostało wysłane do pozwanego przez komornika sądowego także za pośrednictwem poczty. W dniu 06 kwietnia 2012 roku Komornik Sądowy dokonał aktualizacji zajęcia wierzytelności z dnia 07 marca 2012 roku.</p>
      <p>W akcie notarialnym z dnia 16 kwietnia 2012 roku <span class="anon-block">R. G.</span> reprezentujący <span class="anon-block"> Przedsiębiorstwo (...) spółkę z ograniczoną odpowiedzialnością</span> w <span class="anon-block">S.</span> potwierdził zapłatę przez pozwanego kwoty 62.620,00 zł z tytułu dokonanej w dniu 29 lutego 2012 roku sprzedaży nieruchomości. Jednocześnie reprezentujący <span class="anon-block"> (...) spółkę z ograniczoną odpowiedzialnością</span> w <span class="anon-block">S.</span> – <span class="anon-block">I. W.</span> zobowiązał się do zapłaty na rzecz sprzedającej spółki pozostałą do zapłaty cenę w wysokości 30.000,00 zł w terminie do dnia 02 lipca 2012 roku.</p>
      <p>Dnia 18 kwietnia 2012 roku w kancelarii Komornika Sądowego <span class="anon-block">T. Z.</span> stawił się <span class="anon-block">I. W.</span>, działający jako prokurent w imieniu i na rzecz <span class="anon-block"> (...) spółki z ograniczoną odpowiedzialnością</span> w <span class="anon-block">S.</span>. Przedstawił dwa dowody wpłaty kwoty w łącznej wysokości 62.620,00 zł, którą reprezentująca przez niego Spółka wpłaciła na rzecz <span class="anon-block"> (...) spółki z ograniczoną odpowiedzialnością</span> w <span class="anon-block">S.</span>. Według dowodów wpłaty pierwsza wpłata nastąpiła w dniu 01 marca 2012 roku w kwocie 30.000,00 zł, a druga w dniu 05 marca 2012 roku w kwocie 32.620,00 zł tytułem częściowej zapłaty za nabycie w dniu 29 lutego 2012 roku nieruchomości i prawa wieczystego użytkowania nieruchomości przy <span class="anon-block">ulicy (...)</span>. <span class="anon-block">I. W.</span> przekazał komornikowi informację, że pozostała do zapłaty kwota, zostanie uregulowana do 2 lipca 2012 roku przelewem na konto komornika, zgodnie z zajęciem. Nie przekazał mu informacji o wadach prawnych ani o niemożliwości przekazania mu pieniędzy. Wpłata nie nastąpiła, dlatego komornik sądowy skontaktował się w tej sprawie z <span class="anon-block">I. W.</span>, który przekazał mu, że nie ma środków finansowych na zapłatę.</p>
      <p>W piśmie z dnia 10 lipca 2012 roku Komornik Sądowy wezwał <span class="anon-block"> (...) spółkę z ograniczoną odpowiedzialnością</span> w <span class="anon-block">S.</span> do niezwłocznej zapłaty kwoty 30.000 zł w terminie tygodniowym od doręczenia wezwania.</p>
      <p>W odpowiedzi na wezwanie pozwana, w piśmie z dnia 18 lipca 2012 roku, wyjaśniła, że zobowiązanie do zapłaty na rzecz <span class="anon-block"> (...) spółki z ograniczoną odpowiedzialnością</span> w <span class="anon-block">S.</span> jest przez nią podważane, ponieważ przy zakupie nieruchomości, przy <span class="anon-block">ulicy (...)</span> w <span class="anon-block">S.</span> została wprowadzona w błąd co do stanu prawnego nieruchomości. Pozwana postanowiła domagać się zwrotu od <span class="anon-block"> spółki (...)</span> przyszłych poniesionych kosztów związanych z usuwaniem wad prawnych dotyczących nieruchomości. W treści pisma wskazano, iż pozwana poinformowała prezesa <span class="anon-block"> (...) spółki z ograniczoną odpowiedzialnością</span> w <span class="anon-block">S.</span>, że po wyliczeniu wszystkich kosztów związanych z unormowaniem stanu prawnego nieruchomości, należna <span class="anon-block"> spółce (...)</span> kwota zostanie proporcjonalnie zmniejszona o poniesione przez pozwaną koszty, a w przypadku braku zgody na takie rozwiązanie Spółka zmuszona będzie dochodzić swoich praw na drodze postępowania sądowego. Dalej podniesiono, iż propozycja takiego rozwiązania została wstępnie zaakceptowana przez strony, które zawiesiły, do momentu oszacowania, wzajemne roszczenia dotyczące kwestii pieniężnych związanych z transakcją zakupu nieruchomości, położonej w <span class="anon-block">S.</span>, przy <span class="anon-block">ulicy (...)</span>.</p>
      <p>
<span class="anon-block"> Przedsiębiorstwo (...) spółka z ograniczoną odpowiedzialnością</span> w <span class="anon-block">S.</span> reprezentowana przez prezesa zarządu <span class="anon-block">R. G.</span> zawarła w dniu 18 września 2012 roku z <span class="anon-block"> (...) spółką z ograniczoną odpowiedzialnością</span> w <span class="anon-block">S.</span> reprezentowaną przez prezesa zarządu- <span class="anon-block">G. J.</span> akt notarialny Repertorium A numer <span class="anon-block"> (...)</span> – oświadczenie do umowy sprzedaży z dnia 29 lutego 2012 roku. W paragrafie 2 aktu notarialnego wskazano, że nabyta przez pozwaną nieruchomość zabudowana <span class="anon-block">działką numer (...)</span>, położona przy <span class="anon-block">ulicy (...)</span> w <span class="anon-block">S.</span> jest obciążona wadą prawną w postaci braku możliwości wyłączenia współudziału <span class="anon-block">(...)</span>części z całości w zakupionej przez <span class="anon-block"> (...) Spółkę z ograniczoną odpowiedzialnością</span> w <span class="anon-block">S.</span>, czyli brakiem możliwości wyodrębnienia lokali z budynku posadowionego na przedmiotowym gruncie. Kupujący działał w przekonaniu, że lokale będą mogły być wyodrębnione bez żadnych przeciwwskazań ze strony pozostałych współwłaścicieli, co okazało się niemożliwe. W związku z tym postanowiono obniżyć wartość sprzedaży nieruchomości o kwotę 35.000,00 zł tj. z kwoty 450.000,00 zł na kwotę 415.000,00 zł tytułem odszkodowania za wady prawne nieujawnione w momencie zakupu nieruchomości. Strona sprzedająca <span class="anon-block"> (...) spółka z ograniczoną odpowiedzialnością</span> w <span class="anon-block">S.</span> odstąpiła od roszczenia zapłaty od <span class="anon-block"> (...) spółki z ograniczoną odpowiedzialnością</span> w <span class="anon-block">S.</span> kwoty 30.000,00 zł.</p>
      <p>Na podstawie tak ustalonego stanu faktycznego Sąd Rejonowy uznał powództwo za uzasadnione w całości, wskazując, że podstawę prawną żądania stanowi <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 902)">art. 902 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 886;art. 886 § 3)">art. 886 § 3 k.p.c.</a> zgodnie z którymi dłużnik zajętej wierzytelności, który nie zastosował się do wezwania z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 881;art. 882)">art. 881 i 882</a> lub w inny sposób naruszył obowiązki wynikające z zajęcia bądź złożył oświadczenie przewidziane w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 882)">art. 882</a> niezgodne z prawdą albo dokonał wypłaty zajętej wierzytelności dłużnikowi odpowiada za wyrządzoną przez to wierzycielowi szkodę.</p>
      <p>Pozostając w zgodzie z utrwalonym stanowiskiem doktryny i judykatury Sąd Rejonowy przyjął, że odpowiedzialność odszkodowawcza, o jakiej mowa w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 886;art. 886 § 3)">art. 886 § 3 k.p.c.</a> jest odpowiedzialnością deliktową opartą na zasadzie winy (<a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 415)">art. 415 k.c.</a> i <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 416)">art. 416 k.c.</a>). Dyspozycja <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 416)">art. 416 k.c.</a> w zw. z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 415)">art. 415 k.c.</a> stanowi, że osoba prawna jest obowiązana do naprawienia szkody wyrządzonej z winy jej organu.</p>
      <p>Zgodnie z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896;art. 896 § 1)">art. 896 § 1 k.p.c.</a> do egzekucji z wierzytelności komornik przystępuje przez jej zajęcie. W celu zajęcia komornik zawiadomi dłużnika, że nie wolno mu odbierać żadnego świadczenia ani rozporządzać zajętą wierzytelnością i ustanowionym dla niej zabezpieczeniem; wezwie dłużnika wierzytelności, aby należnego od niego świadczenia nie uiszczał dłużnikowi, lecz złożył je komornikowi lub do depozytu sądowego. Stosownie do § 2 tego przepisu, jednocześnie z zajęciem wierzytelności komornik wezwie jej dłużnika, aby w ciągu tygodnia złożył oświadczenie: czy i w jakiej wysokości przysługuje dłużnikowi zajęta wierzytelność, czy też odmawia zapłaty i z jakiej przyczyny; czy inne osoby roszczą sobie prawa do wierzytelności, czy i w jakim sądzie lub przed jakim organem toczy się lub toczyła się sprawa o zajętą wierzytelność oraz czy i o jakie roszczenia została skierowana do zajętej wierzytelności egzekucja przez innych wierzycieli.</p>
      <p>Z powyższego wynika, że do obowiązków tzw. trzeciodłużnika należy uiszczenie zajętej wierzytelności komornikowi. Dłużnik może kwestionować istnienie wierzytelności (arg. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896;art. 896 § 1)">art. 896 § 1 k.p.c.</a>), lecz winien mieć ku temu usprawiedliwione powody. Jeśli takie powody nie istnieją, obowiązkiem dłużnika zajętej wierzytelności jest zapłata.</p>
      <p>Zgodnie z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 900;art. 900 § 1)">art. 900 § 1 k.p.c.</a> zajęcie jest dokonane z chwilą doręczenia wezwania dłużnikowi zajętej wierzytelności. W ocenie Sądu Rejonowego w przedmiotowej sprawie dokonanie zajęcia nie budziło wątpliwości.</p>
      <p>W swoich rozważaniach Sąd I instancji powołał się na treść <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 885)">art.  885 k.p.c.</a>, zgodnie z którym zajęcie ma ten skutek, że w stosunku do wierzyciela egzekwującego nieważne są rozporządzenia wynagrodzeniem przekraczające część wolną od zajęcia, dokonane po jego zajęciu, a także przed zajęciem, jeżeli wymagalność wynagrodzenia następuje po zajęciu oraz na wyrażony w orzecznictwie pogląd, że zmiana zobowiązania, umówiona po egzekucyjnym zajęciu prawa majątkowego miedzy dłużnikiem, przeciw któremu dokonano zajęcia, a jego dłużnikiem, nie wypływa na prawa wierzyciela egzekwującego (orzeczenie SN z 30 kwietnia 1937 r., C. III . 3216/36, RPEiS 1939 nr 2 s. 429), co wskazuje, że po zajęciu wierzytelności strony umowy kupna sprzedaży nie mogły skutecznie wobec wierzyciela ustalić obniżenia ceny, a takie ustalenia nie usprawiedliwiały odmowy zapłaty.</p>
      <p>W dalszej kolejności Sąd Rejonowy uznał za niewykazane i niewiarygodne powody, które w ocenie pozwanej miały usprawiedliwiać odmowę zapłaty i owo obniżenie ceny, tj. rzekome wady rzeczy sprzedanej. Przedmiotem sprzedaży był udział we współużytkowaniu wieczystym gruntu i współwłasności budynku, przy czym tzw. podział <em>
<!-- -->quod usum</em> dokonany pomiędzy współwłaścicielami przewidywał, że udział sprzedawcy to określone piętra budynku. Pozwana wadę prawną upatrywała w tym, że niemożliwe bez zgody drugiego współwłaściciela okazało się zniesienie współwłasności przez ustanowienie odrębnej własności lokali. Sąd uznał, że nie jest wadą prawną rzeczy stan prawny – do czego sprowadzał się zarzut, że niemożliwe jest zniesienie współwłasności bez zgody wszystkich współwłaścicieli, ani tym bardziej taką wadą nie jest nieznajomość prawa przez nabywcę.</p>
      <p>Sąd nie dał wiary zeznaniom <span class="anon-block">M. M.</span> w części odnoszącej się do rzekomych wad. Sąd Rejonowy wskazał, iż świadek jest z wykształcenia prawnikiem, a nadto była pracownikiem <span class="anon-block">U.</span> aż do dnia sprzedaży udziału we własności nieruchomości – dyrektorem prawnym. Wobec tego kwestie prawne nie powinny jej być obce, przeciwnie, winna doskonale orientować się w wymaganiach, związanych ze zniesieniem współwłasności, tym bardziej, że to M. <span class="anon-block">M.</span> wg jej własnych zeznań miała się zajmować planowanym przez pozwaną wyodrębnieniem lokali, a zaraz po sprzedaży udziału została pracownikiem <span class="anon-block">R.</span>.</p>
      <p>W oparciu o powyższe ustalenia Sąd Rejonowy uznał, że działania obu stron umowy były nakierowane na pozbawienie wierzyciela możliwości zaspokojenia się, a zatem odmowa przekazania zajętej wierzytelności komornikowi była zarówno bezprawna, jak i zawiniona, w konsekwencji czego doprowadziła do powstania szkody po stronie powoda, z uwagi na niezaspokojoną wierzytelność powódki mianowicie wierzytelność powódki. Jednocześnie wskazany przez Komornika poziom zadłużenia <span class="anon-block"> spółki (...)</span> w zestawieniu z systematycznym wybywaniem się majątku stawia pod znakiem zapytania możliwość wyegzekwowania zobowiązania w przyszłości. Także związek przyczynowy między odmową zapłaty a tak rozumianą szkodą mieści się w granicach normalności, o jakich mowa w <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 361;art. 361 § 1)">art. 361 § 1 k.c.</a>
</p>
      <p>Powód wniósł o zasądzenie na jego rzecz kwoty 30.000 złotych wraz z ustawowymi odsetkami liczonymi od dnia wniesienia pozwu do dnia zapłaty. Termin spełnienia świadczenia odszkodowawczego wyznacza wezwanie (<a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 455)">art. 455 k.c.</a>), powód dochodził odsetek od dnia wytoczenia powództwa, a więc od daty późniejszej, zgodnie z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 481;art. 481 § 1)">art. 481 § 1 k.c.</a> Z powyższych względów Sąd Rejonowy uwzględnił żądanie pozwu w całości</p>
      <p>O kosztach Sąd I instancji orzekł, stosownie do treści przepisu <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98)">art. 98 k.p.c.</a> i <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 6;§ 6 pkt. 5)">§ 6 pkt. 5 Rozporządzenia Ministra Sprawiedliwości z dnia 28 września 2002 roku w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu</a>.</p>
      <p>Od powyższego wyroku apelację wywiódł pozwany, zaskarżając wyrok w całości i zarzucając mu:</p>
      <dl>
<dt>-</dt>
<dd>
          <p>sprzeczność istotnych ustaleń sądu z treścią zebranego materiału dowodowego wynikającą:</p>
        </dd>
<dt>-</dt>
<dd>
          <p>z całkowicie dowolnego przyjęcia, iż nieuiszczenie zajętej wierzytelności komornikowi było bezpodstawne w sytuacji, gdy pozwana kwestionowała jej wysokość, a następnie wierzytelność przestała istnieć a ponadto, iż działania pozwanej były bezprawne, zawinione, a czynności mające je usprawiedliwić pozorne, co zdaniem sądu doprowadziło do powstania szkody i odpowiedzialności deliktowej pozwanej, podczas gdy zgromadzony w sprawie materiał dowodowy jednoznacznie prowadzi do wprost przeciwnych wniosków;</p>
        </dd>
<dt>-</dt>
<dd>
          <p>z całkowicie dowolnego przyjęcia, iż komornik sądowy dokonał zajęcia wierzytelności w dniu 7 marca 2012 roku, podczas gdy wezwanie, o którym mowa w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 900;art. 900 § 1)">art. 900 § 1 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896;art. 896 § 1;art. 896 § 2)">art. 896 § 1 i 2 k.p.c.</a> nie zostało doręczone pozwanej, a tym samym czynność ta nie została skutecznie dokonana;</p>
        </dd>
<dt>-</dt>
<dd>
          <p>naruszenie prawa procesowego, mające istotny wpływ na treść zaskarżonego orzeczenia, a mianowicie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 233)">art. 233 k.p.c.</a> wynikające z uznania za wiarygodne zeznań świadka <span class="anon-block">T. Z.</span> i sporządzonych przez niego dokumentów wyłącznie z uwagi na fakt sprawowania przez niego funkcji komornika, przy jednoczesnym przyjęciu, iż nie zasługują na wiarygodność zeznania <span class="anon-block">A. J.</span>, <span class="anon-block">I. W.</span> oraz <span class="anon-block">M. M.</span>, co do braku skutecznego dokonania zajęcia, braku upoważnienia <span class="anon-block">R. G.</span> do odbierania korespondencji kierowanej do pozwanej, ujawnieniu się istotnej okoliczności zmniejszającej wartość nieruchomości, a tym samym istnieniu podstaw do kwestionowania wysokości wierzytelności.</p>
        </dd>
</dl>
      <p>Wskazując na powyższe pozwany wniósł o zmianę zaskarżonego wyroku poprzez oddalenie powództwa w całości, ewentualnie o uchylenie zaskarżonego wyroku i przekazanie sprawy do ponownego rozpoznania sądowi I instancji oraz zasądzenie od powoda na rzecz pozwanego zwrotu kosztów procesu według norm przepisanych, a tym kosztów zastępstwa adwokackiego za obie instancje.</p>
      <p>W uzasadnieniu apelacji pozwany podniósł, że Sąd I instancji zupełnie pominął okoliczność, iż pozwana, z tytułu nabycia od <span class="anon-block"> (...) Sp. z o.o.</span> części prawa własności nieruchomości, nie posiada jakichkolwiek wymagalnych należności wobec <span class="anon-block"> spółki (...)</span>, co wynika wprost z dowodów w postaci umowy sprzedaży oraz dwóch oświadczeń do umowy sprzedaży, które to dokumenty zostały sporządzone w formie aktu notarialnego, powołując się przy tym na treść <a href="http://isap.sejm.gov.pl/DetailsServlet?id=WDU19910220091" title="Ustawa z dnia 14 lutego 1991 r. - Prawo o notariacie - Dz. U. z 1991 r. Nr 22, poz. 91 (art. 2;art. 2 § 2)">art. 2 § 2 ustawy z 14 lutego 1991 roku - Prawo o notariacie</a> - czynności notarialne dokonane przez notariusza zgodnie z prawem mają charakter dokumentu urzędowego. A zatem skoro akt notarialny stwierdzający brak wierzytelności <span class="anon-block"> spółki (...)</span> wobec <span class="anon-block">R.</span> z tytułu umowy sprzedaży istnieje w obrocie prawnym, sąd nie jest uprawniony do czynienia ustaleń odmiennych. Wskazał ponadto, że sąd I instancji, sprzecznie z materiałem dowodowym ustalił, iż zajęcie wierzytelności nastąpiło w dniu 07 marca 2012 roku. Zgodnie z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 900;art. 900 § 1)">art. 900 § 1 k.p.c.</a> zajęcie jest dokonane z chwilą doręczenia wezwania dłużnikowi zajętej wierzytelności, o którym mowa w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896;art. 896 § 1;art. 896 § 1 pkt. 2;art. 896 § 2)">art. 896 § 1 pkt 2 i § 2 k.p.c.</a> Pozwana powzięła tą wiadomość dopiero 11 kwietnia 2012 roku z pisma komornika z 06 kwietnia 2012 roku - aktualizacja zajęcia wierzytelności z dnia 07 marca 2012 roku, z czego wynika, iż zajęcie wierzytelności z dnia 07 marca 2012 roku nigdy nie zostało pozwanej doręczone, a samo zaś powzięcie wiadomości o zajęciu nie powoduje zajęcia wierzytelności, bowiem przepis wymaga skutecznego jego doręczenia. Odpowiedzialność o jakiej mowa w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 886;art. 886 § 3)">art. 886 § 3 k.p.c.</a> jest odpowiedzialnością deliktową opartą za zasadzie winy, w sytuacji, gdy komornik nie dokonał skutecznego doręczenia zajęcia, a aktualizacja zajęcia nie spełniała wymogów indywidualizacji wierzytelności występuje całkowity brak zawinienia pozwanej we wszystkich podjętych działaniach, a tym samym brak możliwości przypisania pozwanej tej odpowiedzialności. W dalszej kolejności podniósł, że przy przyjęciu, iż nastąpiło zajęcie wierzytelności, brak jest podstaw do stwierdzenia, iż nieuiszczenie zajętej wierzytelności komornikowi było bezpodstawne w sytuacji, gdy pozwana kwestionowała jej wysokość. Brak jest również podstaw do przyjęcia, iż działania pozwanej były bezprawne i zawinione. Zgodnie z treścią <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896;art. 896 § 1)">art. 896 § 1 k.p.c.</a> dłużnik zajętej wierzytelności może kwestionować jej istnienie, jak również odmówić zapłaty z podaniem przyczyny. Wskazując, że pozwana w momencie, w którym powzięła wiadomość, iż przy zawieraniu umowy została wprowadzona w błąd co do możliwości i bezproblemowości wydzielenia samodzielności lokali niezwłocznie poinformowała o tym komornika, jak również o tym, iż strony podjęły negocjacje co do ceny. Tym bardziej, że podjęcie działań do których członkowie zarządu spółki albo prokurent byli zobligowani przepisami prawa w celu uniknięcia ewentualnej odpowiedzialności - nie mogą stanowić podstawy do przyjęcia ich odpowiedzialności deliktowej wobec powódki. W dalszej kolejności wskazał, że Sąd I instancji w sposób bezzasadny odmówił waloru wiarygodności zeznaniom pozostałych przesłuchanych w sprawie świadków, bezkrytycznie przy tym dał wiarę zeznaniom świadka <span class="anon-block">T. Z.</span> jak i dokumentom przez niego sporządzonych w ramach toczącego się postępowania egzekucyjnego. Podniósł również, iż twierdzenie sądu I instancji, że <span class="anon-block"> spółki (...)</span> są ze sobą powiązane, a ich działania podejmowane były w zmowie i miały na celu pozbawienie wierzyciela możliwości zaspokojenia się są zupełnie nieuprawnione.</p>
      <p>W odpowiedzi na apelację powód wniósł o jej oddalenie apelacji w całości jako bezzasadnej oraz o zasądzenie od pozwanej na rzecz powoda kosztów zastępstwa adwokackiego za postępowanie przed Sądem II instancji.</p>
      
      <p>
        <strong>
<!-- -->Sąd Okręgowy zważył, co następuje:</strong>
</p>
      <p>Apelacja strony pozwanej nie zasługiwała na uwzględnienie, choć części podniesionych zarzutów nie można odmówić zasadności.</p>
      <p>Przechodząc do analizy zarzutów apelacyjnych wskazać przede wszystkim należy, iż Sąd odwoławczy rozpoznaje ponownie merytorycznie materiał dowodowy i dokonuje jego samodzielnej oceny prawnej, w granicach zakreślonych wniesioną apelacją, co wynika z dyspozycji <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 378;art. 378 § 1)">art. 378 § 1 k.p.c.</a> W niniejszej sprawie Sąd Okręgowy przyjmuje za własne ustalenia Sądu I instancji, bez ich ponownego przytaczania, z niewielkimi uwagami przywołanymi poniżej. Nie budzi bowiem zastrzeżeń, co do przeważającej części, dokonana przez Sąd I instancji ocena dowodów jako odpowiadająca treści przepisu <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 233;art. 233 § 1)">art. 233 § 1 k.p.c.</a> Sąd uwzględnił i rozważył cały zgromadzony materiał dowodowy, oparł na nim ustalenia faktyczne odnoszące się zarówno do tego, iż do zajęcia wierzytelności ostatecznie doszło (o czym poniżej) oraz niewykazania przez stronę pozwaną nieistnienia pomiędzy pozwaną, a dłużną spółką wierzytelności o zapłatę ostatniej raty ceny sprzedaży.</p>
      <p>Dla porządku w pierwszej kolejności odnieść się należy do zarzutu dowolnej oceny materiału dowodowego przejawiającej się w przyjęciu, iż komornik sądowy dokonał zajęcia wierzytelności w dniu 7 marca 2012 r. Sąd Okręgowy podziela stanowisko skarżącego, iż zajęcie wierzytelności z dnia 7 marca 2012 r. nie zostało skutecznie doręczone pozwanej spółce, gdyż za takie nie można uznać doręczenia osobie uprawnionej do reprezentacji dłużnika egzekwowanego. Wskazać jednak należy, iż zgodnie z treścią <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896;art. 896 § 1;art. 896 § 1 pkt. 2)">art. 896 § 1 pkt. 2 k.p.c.</a> oraz <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (§ 2;§ 2 pkt. 1;§ 2 pkt. 2)">§ 2 pkt. 1 i 2 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 900;art. 900 § 1)">art. 900 § 1 k.p.c.</a> zajęcie jest dokonane z chwilą doręczenia wezwania dłużnikowi zajętej wierzytelności. Chodzi o wezwanie dłużnika zajętej wierzytelności, aby należnego od niego świadczenia nie uiszczał dłużnikowi, lecz złożył je komornikowi lub do depozytu sądowego oraz do złożenia w ciągu tygodnia oświadczenia czy i w jakiej wysokości przysługuje dłużnikowi zajęta wierzytelność, czy też odmawia zapłaty i z jakiej przyczyny oraz czy inne osoby roszczą sobie prawa do wierzytelności, czy i w jakim sądzie lub przed jakim organem toczy się toczyła się lub toczyła się sprawa o zajętą wierzytelność oraz czy i o jakie roszczenie została skierowana do zajętej wierzytelności egzekucja przez innych wierzycieli.</p>
      <p>Ustalenie momentu, w którym nastąpiło doręczenie wezwania dłużnikowi jest o tyle istotne, że z tą chwilą, w myśl <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 900;art. 900 § 1)">art. 900 § 1 k.p.c.</a> następuje zajęcie wierzytelności. Prawidłowa wykładnia <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896)">art. 896 k.p.c.</a> wymaga więc określenia jakie wymagania powinna spełniać czynność dokonana przez komornika, aby mogła zostać uznana za wezwanie, o którym mowa w powyższym przepisie.</p>
      <p>W orzecznictwie Sądu Najwyższego przyjmuje się, iż prawidłowe zdefiniowanie tych wymagań powinno uwzględniać cel postępowania egzekucyjnego, jakim jest zaspokojenie wierzyciela, a także potrzebę poszanowania uprawnień procesowych uczestników tego postępowania oraz praw osób trzecich. Z pewnością konieczną przesłanką dokonania zajęcia wierzytelności jest oznaczenie jej dłużnika. Niezbędne jest także wskazanie rodzaju tytułu prawnego, z którego wynika zajmowana wierzytelność, gdyż bez spełnienia tego warunku nie jest możliwe zakwalifikowanie wierzytelności jako „innej” niż wierzytelności z tytułu umowy o pracę lub rachunku bankowego, a w konsekwencji wdrożenie właściwego sposobu postępowania. Natomiast odnośnie do bliższego określenia tytułu prawnego, z którego wynika zajmowana wierzytelność, to wystarczające skonkretyzowanie go w taki sposób, aby wierzytelność tę można było zidentyfikować. Wskazuje się nadto, że wezwanie adresowane do dłużnika konkretnej wierzytelności prowadzi - w świetle <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896)">art. 896 k.p.c.</a> - do zajęcia tej wierzytelności jedynie wtedy, gdy indywidualizuje ją w sposób, który nie wywołuje wątpliwości, że o tę wierzytelność chodzi. Z treści <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896;art. 896 § 2;art. 896 § 2 pkt. 1;art. 896 § 2 pkt. 2)">art. 896 § 2 pkt. 1 i 2 k.p.c.</a> wynika, że nie wszystkie elementy konkretyzujące zajmowaną wierzytelność muszą być komornikowi znane już w chwili kierowania wezwania do poddłużnika. Wyjaśnieniu wszelkich niejasności w tym zakresie, a w konsekwencji usunięciu ewentualnych nieścisłości, błędów i omyłek popełnionych w wezwaniu służy prawidłowe wykonanie przez poddłużnika obowiązków informacyjnych przewidzianych w powołanych unormowaniach (wyrok Sądu Najwyższego z dnia 11 stycznia 2006 r. III CK 335/05, LEX nr 176064). Podkreślić natomiast należy, iż dla uznania zajęcia za skuteczne nie jest koniecznym pouczenie dłużnika zajmowanej wierzytelności o skutkach niezastosowania się do wezwania.</p>
      <p>Odnosząc powyższe rozważania do realiów niniejszej sprawy wskazać należy, iż pismo Komornika sądowego z dnia 6 kwietnia 2012 r. zatytułowane „aktualizacja zajęcia wierzytelności” spełnia wymogi wezwania o jakim mowa w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896;art. 896 § 1;art. 896 § 1 pkt. 2)">art. 896 § 1 pkt. 2 k.p.c.</a> Wbrew stanowisku skarżącego rzeczone wezwanie indywidualizuje zajmowaną wierzytelność w sposób, który nie wywołuje wątpliwości o jaką wierzytelność chodzi. Przede wszystkim wskazuje: wierzyciela, dłużnika, tytuł na podstawie, którego prowadzona jest egzekucja, określa podstawę zapłaty poddłużnika na rzecz dłużnika egzekwowanego, tj. akt notarialny Rep A nr <span class="anon-block">(...)</span>, a także kwotę zajęcia oraz wezwanie do uiszczenia zajętej wierzytelności na konto komornika. Rzeczone wezwanie pozwana otrzymała w dniu 11 kwietnia 2012 r. Natomiast pismo komornika z dnia 3 kwietnia 2012 r. zatytułowane „wezwanie” zawiera wezwanie do udzielenia wyjaśnień, o którym mowa w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 896;art. 896 § 2)">art. 896 § 2 k.p.c.</a> Otrzymania rzeczonego wezwania pozwana nie zakwestionowała. Na skutek otrzymanych wezwań prokurent pozwanej <span class="anon-block">I. W.</span> oraz pracownik <span class="anon-block">M. M.</span> stawili się w dniu 18 kwietnia 2012 r. (tj. w terminie tygodniowym od otrzymania wezwania) w kancelarii komornika, gdzie doszło do złożenia wyjaśnień na dalsze zapytania komornika sądowego. Okoliczność ta wynika nie tylko z kwestionowanej przez skarżącego notatki komornika sądowego, ale również z zeznań świadka <span class="anon-block">M. M.</span>. Świadek zeznała bowiem, iż komornik wezwał do zapłaty 30.000 zł, a także do podania danych kontrahentów <span class="anon-block"> spółki (...)</span>. Nie stanowiło również przedmiotu sporu, iż prokurent pozwanej spółki przekazał komornikowi akt notarialny, w którym strony umowy sprzedaży udziałów określiły nowy termin płatności ostatniej raty ceny na dzień 2 lipca 2012 r. Nie powinno budzić zatem wątpliwości, iż podczas tej czynności organ egzekucyjny wezwał do złożenia wyjaśnień w przedmiocie przysługiwania dłużnikowi zajętej wierzytelności, jej wysokości oraz wymagalności, a nadto czy odmawia zapłaty i w jakiej wysokości. Tym samym w ocenie Sądu Okręgowego komornik zakończył czynności zajęcia wierzytelności w dniu 18 kwietnia 2012 r. i z tą datą uznać należy, iż wierzytelność została skutecznie zajęta.</p>
      <p>Powód jako podstawę prawną dochodzonego roszczenia wskazał dwie wykluczające się podstawy, tj. <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 886;art. 886 § 3)">art. 886 § 3 k.p.c.</a> (powództwo o zapłatę odszkodowania) oraz 887 <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (§ 1)">§ 1 k.p.c.</a> (powództwo o zapłatę zajętej wierzytelności). Złożył także zaświadczenie wystawione przez Komornika sądowego, stosownie do <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 887;art. 887 § 1;art. 887 § 1 zd. 2)">art. 887 § 1 zd.2 k.p.c.</a>, stwierdzające, że powód z mocy samego zajęcia jako wierzyciel może wykonywać wszelkie prawa i roszczenia dłużnika, co może sugerować, iż powód podstawy prawnej roszczenia poszukiwał w treści <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 887;art. 887 § 1)">art. 887 § 1 k.p.c.</a> Rozpoznając sprawę Sąd Rejonowy przyjął natomiast za podstawę dochodzonego roszczenia <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 886;art. 886 § 3)">art. 886 § 3 k.p.c.</a> statuujący w istocie powództwo o odszkodowanie za szkodę wyrządzoną przez poddłużnika za naruszenie przez niego obowiązków wynikających z zajęcia wierzytelności. Jako wypełnienie przesłanki powództwa odszkodowawczego Sąd Rejonowy wskazał, naruszenie obowiązków wynikających z zajęcia w inny sposób, przy czym z treści <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 886;art. 886 § 3)">art. 886 § 3 k.p.c.</a> wynika, iż nie mogło to polegać ani na niezastosowaniu się do wezwania, ani niezłożeniu oświadczenia, czy też złożeniu oświadczenia niezgodnie z prawdą. Sąd Rejonowy zakwalifikował zmianę zobowiązania w postaci obniżenia ceny sprzedaży przez dłużnika egzekwowanego jako naruszenie przez pozwaną obowiązków wynikających z zajęcia.</p>
      <p>W ocenie Sądu Okręgowego powództwo poddane rozstrzygnięciu Sądu stanowiło żądanie zapłaty zajętej wierzytelności stosownie do treści <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 887)">art. 887 k.p.c.</a>, przeciwko dłużnikowi zajętej wierzytelności. Przepis ten reguluje konsekwencje prawne powstające w stosunku do dłużnika zajętej wierzytelności, w sytuacji gdy nie przekazuje on należności wierzycielowi egzekwującemu lub komornikowi stosownie do wezwania komornika. Artykuł ten pociąga za sobą dwie konsekwencje: po pierwsze – na gruncie prawa materialnego – przyznaje wierzycielowi egzekwującemu prawo do żądania zapłaty od poddłużnika oraz – na gruncie prawa procesowego – prawo do podstawienia procesowego wierzyciela egzekwującego w miejsce dłużnika egzekwowanego w procesie wytoczonym przeciwko poddłużnikowi (co oznacza, iż legitymacja procesowa czynna, w procesie przeciwko poddłużnikowi przysługuje zarówno wierzycielowi egzekwującemu jak i dłużnikowi egzekwowanemu, będącemu wierzycielem poddłużnika). Dla skutecznego skorzystania z powyższych uprawnień przez wierzyciela egzekwującego konieczne jest jednak dysponowanie przez niego wydanym przez komornika zaświadczeniem potwierdzającym dokonanie zajęcia.</p>
      <p>W doktrynie przyjmuje się nadto, iż zakazane w takiej sytuacji są wszelkie działania dłużnika egzekwowanego oraz poddłużnika, które mogłyby wpłynąć niekorzystnie na uprawnienia wierzyciela egzekwującego w stosunku do zajętej wierzytelności. W szczególności zajęta wierzytelność nie może być, z pominięciem wierzyciela egzekwującego, wypłacona dłużnikowi egzekucyjnemu (wierzycielowi poddłużnika), nie może też nastąpić potrącenie, ani zwolnienie z długu. Chociaż powyższe czynności są ważne między dłużnikiem a podłużnikiem, to nie wywołują skutków prawnych względem wierzyciela egzekwującego i nie mają wpływu na jego uprawnienia w postępowaniu egzekucyjnym. Dlatego też nawet jeśli dłużnik wierzytelności wypłaci zajętą wierzytelność dłużnikowi egzekwowanemu po zajęciu wierzytelności, to powtórnie musi dokonać wypłaty w celu zaspokojenia wierzyciela egzekwującego (zob. W. Miszewski, Proces cywilny, s. 157 oraz Kodeks postępowania cywilnego, Tom II komentarz, red. J. Jankowski, Warszawa 2013, kom. do art. 902, s. 668). Tożsamy pogląd wyraził Sąd Najwyższy w orzeczeniu z 7 listopada 1938 r. (sygn. akt II C 1088/38, OSP 1939, Nr 6, poz. 320), stwierdzając, iż: „pozbycie się przez dłużnika egzekwowanego zajętej wierzytelności lub prawa nie jest samo przez się, tj. bezwzględnie nieważne, lecz tylko wobec wierzyciela bezskuteczne, wskutek czego wierzyciel może bez żadnych przeszkód egzekucję na zajętej wierzytelności lub prawie bez względu na fakt pozbycia tych obiektów przez dłużnika egzekwowanego w dalszym ciągu prowadzić i roszczenie swe z obiektu realizować” (analogicznie w: orzeczenie SN z dnia 30 kwietnia 1937 r., III C 3216/36).</p>
      <p>Reasumując wskazać należy, iż do skutecznego i wywołującego skutki prawne zajęcia przedmiotowej wierzytelności doszło w dniu 18 kwietnia 2012 r. Akt notarialny, stanowiący oświadczenie do umowy sprzedaży z dnia 29 lutego 2012 r., na mocy, którego obniżono wartość sprzedaży nieruchomości o kwotę 35.000 zł, sporządzony został w dniu 18 września 2012 r. Wątpliwości zatem budzić nie powinno, iż rzeczona czynność stanowi rozporządzenie wierzytelnością, o którym mowa w <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 885)">art. 885 k.p.c.</a> Sąd Okręgowy nie podziela stanowiska skarżącego, iż dokonanie czynności prawnej w formie aktu notarialnego ma niweczący wpływ na skutki zajęcia. Przyjęcie tej koncepcji spowodowałby bowiem, iż każda zmiana zobowiązania po zajęciu wierzytelności dokonana w formie aktu notarialnego udaremniałaby skutki zajęcia. Czynność prawna między dłużnikiem a poddłużnikiem była ważna, niemniej jednak nie miała wpływu na prawa wierzyciela egzekwującego, co oczywiście nie wyklucza podstawy obrony w postaci wykazania nieistnienia zajętej wierzytelności.</p>
      <p>Przechodząc zatem do kolejnego zarzutu skarżącego, a odnoszącego się do nieistnienia wierzytelności przysługującej dłużnej spółce od pozwanej, na skutek dokonanych w formie aktu notarialnego oświadczeń, to w ocenie Sądu Okręgowego zarzut ten uznać należy za chybiony. Skarżący wywodził, iż na skutek złożonych przez strony umowy sprzedaży oświadczeń, z zachowaniem formy aktu notarialnego, skutecznie zmniejszono przysługującą dłużnikowi wierzytelność o zapłatę ceny, a w konsekwencji dłużnikowi nie przysługiwała względem pozwanej żadna wierzytelność. Pozwana słuszności swoich twierdzeń upatrywała w tym, iż akt notarialny – jako dokument urzędowy – stanowi dowód tego, co zostało w nim oświadczone, a nadto korzysta z domniemania nie tylko autentyczności, ale także zgodności z prawdą tego, co zostało w nim stwierdzone.</p>
      <p>W ocenie Sądu Okręgowego, odróżnić jednak należy ważność dokonania czynności prawnej, od tego jakie ta czynność wywołuje skutki prawne. Przedmiotem rozpoznania Sądu I instancji nie była bowiem nieważność umowy sprzedaży, ale to czy przez jej dokonanie znalazł zastosowanie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 885)">art. 885 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 902)">art. 902 k.p.c.</a> Przepis ten z kolei stanowi, iż po dokonaniu zajęcia, rozporządzenia wierzytelnością są nieważne w stosunku do wierzyciela egzekwującego. Chociaż w tym przepisie ustawodawca posłużył się określeniem „nieważność”, to nie powinno budzić wątpliwości, że przedmiotowe rozporządzenie zajętą wierzytelnością objęte jest sankcją bezskuteczności, nie zaś nieważności. Po pierwsze, taki wniosek wypływa z brzmienia <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 885)">art. 885 k.p.c.</a> Przepis posługuje się terminem nieważności w stosunku do wierzyciela. Oznacza to a contrario, że w stosunku do osób trzecich rozporządzenie rodzi wszystkie skutki. Taka regulacja charakterystyczna jest dla sankcji bezskuteczności, nie zaś nieważności, której istotą jest działanie erga omnes. Tym samym nieuzasadnione jest twierdzenie skarżącego, iż jedynie w przypadku uprzedniego skutecznego powództwa o unieważnienie aktu notarialnego, czy też powództwa paulińskiego Sąd, byłby uprawniony do czynienia ustaleń zakresie istnienia wierzytelności powódki wobec pozwanej. Skoro bowiem rozporządzenie dłużnika jest bezskuteczne względem dłużnika egzekwującego, to zbędne jest wytaczanie przez niego powództwa ze skargi paulińskiej przeciwko nabywcy wierzytelności (Kodeks postępowania cywilnego, Tom II komentarz, red. J. Jankowski, Warszawa 2013, kom. do art. 885, s. 588). Warto także podkreślić, że dokonanie czynności w formie aktu notarialnego nie wyklucza jej pozorności (wyrok Sądu Najwyższego z dnia 11 maja 2007 r., I CSK 70/07).</p>
      <p>Skarżący zdaje się ponadto nie dostrzegać, iż umowa sprzedaży została zawarta 29 lutego 2012 r., zaś ¾ ceny sprzedaży uiszczono w marcu 2012 r. Dopiero zaś po skutecznym zajęciu tj. po 18 kwietnia 2012 r. zaktualizowała się po stronie pozwanej potrzeba ustanowienia odrębnej własności lokali (a przynajmniej strona pozwana przedstawiła dokumenty, które wykazują podjęcie po tej dacie jakiejkolwiek aktywności w tym zakresie). Niewiarygodnym jest także, iż pozwana nabyła udziały w tym właśnie celu nie zasięgając stosownych informacji przed zawarciem umowy sprzedaży, a co więcej przed zapłatą ¾ ceny. Dopiero po dokonanym zajęciu eksponowane są problemy dotyczące niemożliwości ustanowienia odrębnej własności lokali, co w kontekście niespójnych zeznań świadków <span class="anon-block">M. M.</span> oraz <span class="anon-block">I. W.</span>, co do tego, w czym pozwana ostatecznie upatrywała wady prawnej, skutkować musiało przyjęciem, iż pozwana nie wykazała, że zajęta wierzytelność nie istnieje.</p>
      <p>Wskazać nadto należy, iż zgodnie z treścią <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 556;art. 556 § 2)">art. 556 § 2 k.c.</a>, wada prawna istnieje wtedy, gdy przedmiot sprzedaży stanowi własność osoby trzeciej lub jest obciążony prawami osoby trzeciej. Wskazane w powyższej regulacji wyliczenie należy traktować jako wyczerpujące (por. wyrok Sądu Apelacyjnego w Katowicach z dnia 14 listopada 2003 (I ACa 524/03), gdzie Sąd orzekł, iż samo zabezpieczenie przedmiotu sprzedaży na potrzeby procesu karnego na skutek nieopłacenia opłat celnych i podatku nie stanowi wady prawnej, lecz fizyczną. Sąd Okręgowy podziela tym samym ustalenia i wnioski Sądu Rejonowego dotyczące oceny istnienia wad prawnych nabywanych udziałów, a w konsekwencji wykluczenie, że wadę prawną może stanowić nieznajomość powszechnie obowiązującego prawa przez kupującego, tj. konieczność uzyskania zgody współwłaścicieli w zakresie rozporządzania przedmiotem współwłasności. Znamienne w tym kontekście jest także to, iż <span class="anon-block">G. J.</span> – prezes zarządu pozwanej spółki, działający w jej imieniu i na jej rzecz – w przedmiotowym akcie notarialnym złożył oświadczenie, iż znany jest pozwanej spółce stan prawny i techniczny nieruchomości będącej przedmiotem sprzedaży.</p>
      <p>Przechodząc do zarzutu naruszenia prawa procesowego w postaci naruszenia <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 233)">art. 233 k.p.c.</a> to przyznać należy rację skarżącemu, iż Sąd Rejonowy dokonał bardzo krytycznej oceny zeznań świadków, o których przesłuchanie wnosiła strona pozwana. Wskazać jednak należy, iż ostatecznie ocena materiału dowodowego dokonana przez Sąd I instancji w zakresie zajęcia wierzytelności, a także jej istnienia, była prawidłowa. Niemniej jednak Sąd Okręgowy podziela stanowisko skarżącego, iż organ egzekucyjny dokonywał poszczególnych czynności w sposób wadliwy, tzn. nie doręczył dokumentu „zajęcia wierzytelności” z dnia 7 mara 2012 r. pozwanej spółce, wyjaśnienia reprezentantów pozwanej złożonych w dniu 18 kwietnia 2012 r. utrwalił w notatce urzędowej, zamiast w protokole, dodatkowo notatka ta faktycznie nosi znamiona dopisania ostatniego zdania. Niemniej jednak czynności komornika doprowadziły do skutecznego zajęcia wierzytelności w terminie późniejszym poprzez wykonanie wszystkich czynności wymaganych przepisami <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 ()">kodeksu postępowania cywilnego</a>. Podkreślić także należy, iż świadek <span class="anon-block">M. M.</span> potwierdziła treść notatki urzędowej, w tym zakresie, w którym stwierdza, iż <span class="anon-block">I. W.</span> zobowiązał się do zapłaty zajętej wierzytelności w kwocie 30.000 zł na rzecz komornika. Tym samym ocena materiału dowodowego w tym zakresie dokonana przez Sąd Rejonowy była prawidłowa.</p>
      <p>Odnośnie zaś naruszenia <a href="http://isap.sejm.gov.pl/DetailsServlet?id=WDU20000941037" title="Ustawa z dnia 15 września 2000 r. - Kodeks spółek handlowych - Dz. U. z 2000 r. Nr 94, poz. 1037 (art. 4;art. 4 § 1;art. 4 § 1 pkt. 5)">art. 4 § 1 pkt. 5 k.s.h.</a> podnieść należy, iż Sąd Rejonowy wskazując na powiązanie dłużnej spółki i pozwanej spółki nie odwoływał się do unormowań <a href="http://isap.sejm.gov.pl/DetailsServlet?id=WDU20000941037" title="Ustawa z dnia 15 września 2000 r. - Kodeks spółek handlowych - Dz. U. z 2000 r. Nr 94, poz. 1037 ()">kodeksu spółek handlowych</a> i nie w tym znaczeniu określenie to zostało użyte. Analiza uzasadnienia Sądu Rejonowego wskazuje, iż określenie to zostało użyte jako odzwierciedlenie relacji w toku prowadzonej działalności gospodarczej przez obie spółki, co było niewątpliwe, skoro spółki działalność tą prowadziły jednym biurze. Tym samym użycie przez Sąd Rejonowy określenia „spółki powiązane” nie należy w ocenie Sądu Okręgowego rozumieć jako termin prawny w myśl przepisów <a href="http://isap.sejm.gov.pl/DetailsServlet?id=WDU20000941037" title="Ustawa z dnia 15 września 2000 r. - Kodeks spółek handlowych - Dz. U. z 2000 r. Nr 94, poz. 1037 ()">Kodeksu spółek handlowych</a>, lecz jako istnienie faktycznych powiązań (np. przejawiających w korzystaniu przez pozwaną spółkę z lokalu spółki dłużnej, czy też zatrudnianiu przez pozwaną spółkę byłej pracownicy dłużnej spółki). Nie powinno budzić wątpliwości, iż część wierzytelności o zapłatę ceny sprzedaży udziałów została zaspokojona w drodze potrącenia wzajemnych wierzytelności, co również potwierdza, istnienie relacji gospodarczych między spółkami.</p>
      <p>Oddalenie wniosku o przeprowadzenie dowodu z zeznań świadka <span class="anon-block">R. G.</span> znajduje oparcie w treści <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 381)">art. 381 k.p.c.</a> Wprawdzie wniosek taki został złożony na ostatniej rozprawie przed Sądem Rejonowym, to jednak został on przez ten Sąd oddalony. Pełnomocnik pozwanego zaś nie złożył stosownych zastrzeżeń w trybie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 162)">art. 162 k.p.c.</a>, co warunkowało rozpoznanie zarzutu naruszenia prawa procesowego w tym zakresie.</p>
      <p>Reasumując wskazać należy, że pomimo podzielenia części zarzutów apelacyjnych wyrok Sądu Rejonowego ostatecznie odpowiada prawu, co skutkowało uznaniem apelacji za niezasadną i jej oddaleniem na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a>
</p>
      <p>O kosztach procesu orzeczono na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98)">art. 98 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 108;art. 108 § 1)">art. 108 § 1 k.p.c.</a> Wynagrodzenie pełnomocnika powódki ustalono zgodnie z treścią <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 108 § 6;art. 108 § 6 pkt. 5)">§ 6 pkt. 5</a> w zw. z <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 13;§ 13 ust. 1;§ 13 ust. 1 pkt. 1)">§ 13 ust. 1 pkt. 1 Rozporządzenia Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu</a> (Dz.U. z 2002 r. Nr 163, poz. 1348 ze zm.).</p>
      
      <p>SSO Anna Budzyńska SSO Piotr Sałamaj SSR(del.) Kornelia Żminkowska</p>
    </div>