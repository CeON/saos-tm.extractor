<p>Sygn. akt VI U 2788/13</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 4 marca 2014 r.</p>
      
      <p>Sąd Okręgowy w Bydgoszczy VI Wydział Pracy i Ubezpieczeń Społecznych</p>
      <p>w składzie:</p>
      <p>Przewodniczący SSO Ewa Milczarek</p>
      <p>Protokolant – sekr. sądowy Sylwia Sawicka</p>
      
      <p>po rozpoznaniu w dniu 4 marca 2014 r. w Bydgoszczy</p>
      <p>na rozprawie</p>
      <p>odwołania: <span class="anon-block">K. R.</span>
</p>
      <p>od decyzji Zakładu Ubezpieczeń Społecznych Oddziału w <span class="anon-block">B.</span>
</p>
      <p>z dnia 21 sierpnia 2013 r. i 6 września 2013 r., znak:<span class="anon-block">(...)</span>
</p>
      <p>w sprawie: <span class="anon-block">K. R.</span>
</p>
      <p>przeciwko: Zakładowi Ubezpieczeń Społecznych Oddziałowi w <span class="anon-block">B.</span>
</p>
      <p>o emeryturę</p>
      
      
        
        <p>1) 
        zmienia zaskarżoną decyzję w ten sposób, że przyznaje ubezpieczonemu <span class="anon-block">K. R.</span> prawo do emerytury od dnia <span class="anon-block">(...)</span> r.,</p>
      
      
        
        <p>2) 
        stwierdza, że organ rentowy nie ponosi odpowiedzialności za nieustalenie ostatniej okoliczności niezbędnej do wydania decyzji.</p>
      
      
      <p>
<strong>
<!-- --> Na oryginale właściwy podpis.</strong>
</p>
    </div>
    <div>
      <h2>UZASADNIENIE</h2>
      <p>Zaskarżoną decyzją Zakład Ubezpieczeń Społecznych Oddział w <span class="anon-block">B.</span> odmówił ubezpieczonemu <span class="anon-block">K. R.</span> prawa do emerytury na podstawie art. 184 ustawy z 17.12.1998r. o emeryturach i rentach wskazując w uzasadnieniu tych decyzji, że powód na dzień 1.01.1999r. osiągnął staż sumaryczny 25 lat, 1 m i 24 dni ale nie udowodnił wymaganego 15 – letniego okresu pracy w szczególnych warunkach.</p>
      <p>W odwołaniu od tej decyzji powód wniósł o jej zmianę i przyznanie prawa do emerytury oraz przesłuchanie świadków na potwierdzenie charakteru jego pracy w <span class="anon-block"> Fabryce (...)</span> z <span class="anon-block">D.</span> w <span class="anon-block">S.</span> ( następnie <span class="anon-block">(...)</span>) w okresie od 15.12.1992 r. do 1.12.1995 r. i od 5.01.1996 r. do 30.04.1995 r. i w <span class="anon-block"> Przedsiębiorstwie Produkcji (...)</span> w <span class="anon-block">B.</span> o w okresie od 2.05.1980 r. do 31.10.1992 r. w charakterze palacza kotłowego.</p>
      <p>W odpowiedzi na odwołanie pozwany wniósł o jego oddalenie podtrzymując argumentację zawartą w uzasadnieniu zaskarżonych decyzji.</p>
      
      <p>
<strong>
<!-- -->Sąd Okręgowy ustalił następujący stan faktyczny:</strong>
</p>
      
      <p>Ubezpieczony <span class="anon-block">K. R.</span>, <span class="anon-block">urodzony (...)</span>, zatrudnił się w <span class="anon-block"> Przedsiębiorstwie Produkcji (...)</span> w <span class="anon-block">B.</span> zatrudnił się jako betoniarz od 2.05.1980 r. Pracował na tym stanowisku do momentu przesunięcia 13 października 1980 r. na stanowisko palacza kotła okrętowego –wysokoprężnego, w kotłowni. Piec wymagał ręcznej obsługi palacza. Ubezpieczony ładował do pieca węgiel, usuwał szlakę, pilnował parametrów pieca, dopuszczał wody i wykonywał inne czynności związane z obsługą pieca. Była to stała praca ubezpieczonego w pełnym wymiarze czasu pracy. Ubezpieczony nie korzystał z urlopów bezpłatnych w tym okresie zatrudnienia. Razem z ubezpieczonym pracowali świadkowie <span class="anon-block">L. P.</span> i <span class="anon-block">L. K.</span>.</p>
      <p>W <span class="anon-block"> Fabryce (...)</span> z <span class="anon-block">D.</span> w <span class="anon-block">S.</span> ubezpieczony zatrudnił się jako palacz. Były tam również kotły okrętowe wymagające ręcznej obsługi. Ubezpieczony wykonywał przy nich stałe i w pełnym wymiarze czasu pracy takie same czynności jak w <span class="anon-block"> Przedsiębiorstwie Produkcji (...)</span> w <span class="anon-block">B.</span>. Ubezpieczony pracował w okresie od 15.12.1992 r. do 1.12.1995 r. jako palacz , a po przerwie w zatrudnieniu ponownie zatrudnił się w tym samym zakładzie na to samo stanowisko i pracował nadal stale i w pełnym wymiarze czasu pracy jako palacz niezautomatyzowanego kotła okrętowego do 30.04.2004 r. W tym okresie zatrudnienia ubezpieczony nie korzystał z urlopów bezpłatnych. Razem z ubezpieczonym pracował w tym <span class="anon-block"> zakładzie (...)</span>
</p>
      <p>dowód: umowa o pracę, zmiana angażu z dnia 10.10.1980 r. w aktach osobowych ubezpieczonego prowadzonych w <span class="anon-block"> Przedsiębiorstwie Produkcji (...)</span> w <span class="anon-block">B.</span>, dokumenty w aktach osobowych ubezpieczonego prowadzonych przez <span class="anon-block"> Fabrykę (...)</span> z <span class="anon-block">D.</span> w <span class="anon-block">S.</span>, zeznania świadków <span class="anon-block">L. P.</span> i <span class="anon-block">L. K.</span>, zeznania ubezpieczonego – zapis protokołu rozprawy-płyta k.38</p>
      
      <p>W świadectwach pracy ubezpieczonego z obu zakładów pracy wpisano, że zajmował on w trakcie zatrudnienia stanowisko palacza CO.</p>
      <p>Ubezpieczony złożył wniosek o emeryturę <span class="anon-block">(...)</span> r.</p>
      <p>dowód: wniosek w aktach rentowych.</p>
      
      <p>
<strong>
<!-- -->Sąd Okręgowy zważył co następuje:</strong>
</p>
      
      <p>Stan faktyczny w sprawie Sąd ustalił na podstawie dokumentów w aktach osobowych i rentowych powoda, których prawdziwości strony nie kwestionowały oraz zeznań świadków i powoda. Zeznaniom świadków <span class="anon-block">L. P.</span> i <span class="anon-block">L. K.</span> Sąd dał wiarę bowiem pracownicy ci pracowali razem z powodem, ich zeznania oparte na własnych obserwacjach były zgodne ze sobą, spójne z zeznaniami powoda i znajdowały potwierdzenie w dowodach z dokumentów. Zeznaniom powoda, które korelowały z zeznaniami świadków Sąd dał więc również wiarę.</p>
      <p>Sąd dokonał następnie oceny ustalonego stanu faktycznego w kontekście przepisów <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 184;art. 32)">art.184 i 32 ustawy z dnia 17 grudnia 1998 roku o emeryturach i rentach z Funduszu Ubezpieczeń Społecznych</a> oraz <a href="http://isap.sejm.gov.pl/DetailsServlet?id=WDU19830080043" title="Rozporządzenie Rady Ministrów z dnia 7 lutego 1983 r. w sprawie wieku emerytalnego oraz wzrostu emerytur i rent inwalidzkich dla pracowników zatrudnionych w szczególnych warunkach lub w szczególnym charakterze - Dz. U. z 1983 r. Nr 8, poz. 43 ()">rozporządzenia Rady Ministrów z dnia 7 lutego 1983 r. w sprawie wieku emerytalnego pracowników zatrudnionych w szczególnych warunkach lub w szczególnym charakterze</a>.</p>
      <p>Zgodnie z treścią art. 184. ust. 1 ustawy z dnia 17 grudnia 1998 roku ubezpieczonym urodzonym po dniu 31 grudnia 1948 r. przysługuje emerytura po osiągnięciu wieku przewidzianego w art. 32-34, 39 i 40, jeżeli w dniu wejścia w życie ustawy osiągnęli:</p>
      <p>1) okres zatrudnienia w szczególnych warunkach lub w szczególnym charakterze wymaganym w przepisach dotychczasowych do nabycia prawa do emerytury w wieku niższym niż 60 lat - dla kobiet i 65 lat - dla mężczyzn oraz</p>
      <p>2) okres składkowy i nieskładkowy, o którym mowa w art. 27.</p>
      <p>Emerytura, o której mowa w ust. 1, przysługuje pod warunkiem nieprzystąpienia do otwartego funduszu emerytalnego oraz rozwiązania stosunku pracy - w przypadku ubezpieczonego będącego pracownikiem.( art. 184 ust. 2)</p>
      <p>Zgodnie z treścią art.32 ust. 1 cytowanej wyżej ustawy -ubezpieczonym urodzonym przed dniem 1 stycznia 1949 r., będącym pracownikami, o których mowa w ust. 2-3, zatrudnionymi w szczególnych warunkach lub w szczególnym charakterze, przysługuje emerytura w wieku niższym niż określony w art. 27 pkt 1 ( 65 lat dla mężczyzn, 60 lat dla kobiet.) W myśl ustępu 2 art.32 cytowanej ustawy dla celów ustalenia uprawnień, o których mowa w ustępie 1, za pracowników zatrudnionych w szczególnych warunkach uważa się pracowników zatrudnionych przy pracach o znacznej szkodliwości dla zdrowia oraz o znacznym stopniu uciążliwości lub wymagających wysokiej sprawności psychofizycznej ze względu na bezpieczeństwo własne lub otoczenia. Przepisy rozporządzenia wykonawczego Rady Ministrów z dnia 7 lutego 1983r, które nadal zachowały swoją moc na warunkach określonych w <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 32;art. 32 ust. 4)">art. 32 ust. 4 ustawy z dnia 17 grudnia 1998 r. o emeryturach i rentach z Funduszu Ubezpieczeń Społecznych</a>, mają zastosowanie do wszystkich pracowników zatrudnionych w szczególnych warunkach lub w szczególnym charakterze. Zgodnie z § 2 tego rozporządzenia, okresami pracy uzasadniającymi prawo do świadczeń na zasadach określonych w rozporządzeniu są okresy, w których praca w szczególnych warunkach lub w szczególnym charakterze jest wykonywana stale i w pełnym wymiarze czasu pracy obowiązującym na danym stanowisku, a okresy te stwierdza zakład pracy, na podstawie posiadanej dokumentacji, w świadectwie wykonywania prac w szczególnych warunkach, wystawionym według wzoru stanowiącego załącznik do przepisów wydanych na podstawie § 1 ust. 2 rozporządzenia, lub w świadectwie pracy. Niemniej jednak należy wskazać, iż w przypadku, gdy zainteresowany wykaże, że nie może przedstawić zaświadczeń potwierdzających okresy wykonywania pracy w szczególnych warunkach z przyczyn od siebie niezależnych, <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 472;art. 473)">art. 472 i 473 k.p.c.</a> umożliwiają ustalenie tych okoliczności w drodze postępowania odwoławczego przed sądem pracy i ubezpieczeń społecznych. Zgodnie z powołanymi przepisami w postępowaniu w sprawach z zakresu prawa pracy i ubezpieczeń społecznych każdy fakt mający wpływ na prawo do świadczenia lub jego wysokość może być dowodzony wszelkimi środkami, które sąd uzna za pożądane, a ich dopuszczenie za celowe. Zaliczenie nieudokumentowanych, spornych okresów pracy w szczególnych warunkach do stażu pracy uprawniającego do wcześniejszej emerytury wymaga dowodów niebudzących wątpliwości, spójnych i precyzyjnych. Nie ulega wątpliwości, że w postępowaniu o świadczenie emerytalno-rentowe dopuszczalne jest – jak wyjaśnił Sąd Najwyższy w uchwale z 27 maja 1985 r. (III UZP 5/85, LEX nr14635) – przeprowadzenie przed sądem pracy i ubezpieczeń społecznych dowodu z zeznań świadków na okoliczność zatrudnienia w szczególnych warunkach lub w szczególnym charakterze, jeżeli zainteresowany wykaże, że nie może przedstawić zaświadczenia zakładu pracy z powodu jego likwidacji lub zniszczenia dokumentów dotyczących zatrudnienia.</p>
      <p>Okres pracy w warunkach szczególnych można również ustalić w postępowaniu sądowym na podstawie akt osobowych pracownika.</p>
      <p>W myśl § 4 ust.1 rozporządzenia Rady Ministrów z dnia 7 lutego 1983r. pracownik, który wykonywał prace w szczególnych warunkach, wymienione w wykazie A, nabywa prawo do emerytury, jeżeli spełnia łącznie następujące warunki: osiągnął wiek emerytalny wynoszący: 55 lat dla kobiet i 60 lat dla mężczyzn, ma wymagany okres zatrudnienia, w tym co najmniej 15 lat pracy w szczególnych warunkach.</p>
      <p>W załączniku do tego rozporządzenia – wymieniającego prace w szczególnych warunkach, których wykonywanie uprawnia do niższego wieku emerytalnego w wykazie A, w dziale XIV pkt.1 wymieniono prace nie zautomatyzowane palaczy i rusztowych kotłów parowych lub wodnych typu przemysłowego.</p>
      <p>Skoro materiał dowodowy zgromadzony zgodnie z wnioskami stron niezbicie wykazał, że powód pracował w <span class="anon-block"> Fabryce (...)</span> z <span class="anon-block">D.</span> w <span class="anon-block">S.</span> ( następnie <span class="anon-block">(...)</span>) w okresie od 15.12.1992 r. do 1.12.1995 r. i od 5.01.1996 r. do 30.04.1995 r. i w <span class="anon-block"> Przedsiębiorstwie Produkcji (...)</span> w <span class="anon-block">B.</span> w okresie od 2.05.1980 r. do 31.10.1992 r. w charakterze palacza CO, czyli w okresach, których pozwany nie uznał za pracę w szczególnych warunkach, faktycznie wykonywał stale i w pełnym wymiarze czasu pracy, prace wymienione w punkcie 1 działu XIV wykazu A stanowiącego załącznik do rozporządzenia Rady Ministrów z 27.02.1983 r., to uznać należało, że okresy te winny zostać zaliczone jako okres pracy w szczególnych warunkach o którym mowa w art. 32 i 184 ustawy o emeryturach i rentach z FUS. Okres ten przekracza wyznaczony niezbędny limit 15 lat pracy i upłynął do dnia 31.12.1998r., co oznacza, że powód spełnił warunek posiadania stażu w szczególnych warunkach, wymagany przepisem art. 184 cyt ustawy.</p>
      <p>Mając powyższe na uwadze, Sąd Okręgowy na mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 477(14);art. 477(14) § 2)">art. 477<sup>
<!-- -->14</sup> § 2 k.p.c.</a> zmienił zaskarżoną decyzje i przyznał powodowi, który wiek 60 lat ukończył<span class="anon-block">(...)</span>. prawo do emerytury właśnie od tego dnia ( art.100 ustawy o emeryturach i rentach z FUS ).</p>
      <p>W punkcie 2 wyroku Sąd orzekł o braku odpowiedzialności organu rentowego za nieustalenie ostatniej okoliczności niezbędnej do wydania decyzji na podstawie art. 118 ust.1a ustawy z dnia 17.12.1998r. o emeryturach i rentach z FUS. Stosownie bowiem do art. 118 ust. 1a ustawy o emeryturach i rentach z FUS, w razie ustalenia prawa do świadczenia lub jego wysokości orzeczeniem organu odwoławczego za dzień wyjaśnienia ostatniej okoliczności niezbędnej do wydania decyzji uważa się również dzień wpływu prawomocnego orzeczenia organu odwoławczego, jeżeli organ rentowy nie ponosi odpowiedzialności za nieustalenie ostatniej okoliczności niezbędnej do wydania decyzji; organ odwoławczy, wydając orzeczenie, stwierdza odpowiedzialność organu rentowego. Zgodnie z § 2 ust. 2 powołanego rozporządzenia, okresy pracy, o których mowa w ust. 1, stwierdza zakład pracy, na podstawie posiadanej dokumentacji, w świadectwie wykonywania prac w szczególnych warunkach, wystawionym według wzoru stanowiącego załącznik do przepisów wydanych na podstawie § 1 ust. 2 rozporządzenia, lub w świadectwie pracy. W myśl zaś <a href="http://isap.sejm.gov.pl/DetailsServlet?id=WDU19830100049" title="Rozporządzenie Rady Ministrów z dnia 7 lutego 1983 r. w sprawie postępowania o świadczenia emerytalno-rentowe i zasad wypłaty tych świadczeń - Dz. U. z 1983 r. Nr 10, poz. 49 (§ 21)">§ 21 rozporządzenia Rady Ministrów z dnia 7 lutego 1983 r. w sprawie postępowania o świadczenia emerytalno-rentowe i zasad wypłaty tych świadczeń</a> (Dz. U. Nr 10, poz. 49 ze zm.) środkiem dowodowym, stwierdzającym okresy zatrudnienia, są pisemne zaświadczenia zakładów pracy, wydane na podstawie posiadanych dokumentów, oraz legitymacje ubezpieczeniowe, a także inne dowody z przebiegu ubezpieczenia (ust. 1); jeżeli pracownik ubiega się o przyznanie emerytury lub renty z tytułu zatrudnienia w szczególnych warunkach lub w szczególnym charakterze, zaświadczenie zakładu pracy powinno stwierdzać charakter i stanowisko pracy w poszczególnych okresach oraz inne okoliczności, od których jest uzależnione przyznanie takiej emerytury lub renty (ust. 4). Skoro więc w toku postępowania przed organem rentowym ubezpieczony nie przedstawił właściwych dokumentów wystawionych przez pracodawcę, a okresy pracy w warunkach szczególnych udowodnił także m.in. zeznaniami świadków, to organ rentowy nie ponosi odpowiedzialności za wydanie błędnej decyzji odmawiającej prawa do emerytury, albowiem nie mógł przeprowadzić tych właśnie dowodów w trakcie prowadzonego przez siebie postępowania administracyjnego.</p>
      
      <p>
<strong>
<!-- -->SSO Ewa Milczarek</strong>
</p>
    </div>