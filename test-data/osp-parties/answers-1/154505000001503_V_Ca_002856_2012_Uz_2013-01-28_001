<p>
<strong>
<!-- -->Sygn. akt V Ca 2856/12</strong>
</p>
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 28 stycznia 2013 r.</p>
      <p>Sąd Okręgowy w Warszawie V Wydział Cywilny Odwoławczy w składzie:</p>
      <p>Przewodniczący -<strong>
<!-- --> SSO Piotr Wojtysiak </strong>
</p>
      <p>Sędziowie <strong>
<!-- --> SSO Waldemar Beczek (spr.)</strong>
</p>
      <p>
<strong>
<!-- -->SSR del. Jerzy Kiper</strong>
</p>
      <p>Protokolant <strong>
<!-- --> sekr. sądowy Marta Dziekańska</strong>
</p>
      <p>po rozpoznaniu w dniu<strong>
<!-- --> 28 stycznia 2013 r.</strong> w Warszawie</p>
      <p>na rozprawie</p>
      <p>sprawy z powództwa <span class="anon-block">B. M.</span>
</p>
      <p>przeciwko <span class="anon-block">(...)</span>
  </p>
      <p>o zapłatę</p>
      <p>na skutek apelacji powódki</p>
      <p>od wyroku Sądu Rejonowego dla Warszawy Mokotowa w Warszawie
  </p>
      <p>z dnia 7 sierpnia 2012 r., sygn. akt XVI C 1078/12</p>
      
      
        
        <p>1. 
        <strong>
<!-- -->oddala apelację; </strong>
</p>
      
      
        
        <p>2. 
        
    <strong>
<!-- -->
    
      zasądza od <span class="anon-block">B. M.</span> na rzecz <span class="anon-block">(...)</span> kwotę <br/>60 (sześćdziesiąt) złotych tytułem zwrotu kosztów zastępstwa procesowego w instancji odwoławczej.</strong>
  </p>
      
      
      <p>
<span class="underline">
<!-- -->Sygnatura akt V Ca 2856/12</span>
</p>
    </div>
    <div>
      <h2>UZASADNIENIE</h2>
      <p>
    <span class="anon-block">B. M.</span> wniosła o zasądzenie od <span class="anon-block">(...)</span> kwoty 1131,56 zł z ustawowymi odsetkami od daty pozwu do dnia zapłaty tytułem zwaloryzowanej kaucji mieszkaniowej wpłaconej 1 października 1975 r. w kwocie 3340 starych zł. W uzasadnieniu pozwu podniosła, że waloryzacja powinna być oparta o przeciętne wynagrodzenie i wskazała, że w 1975 r. wynosiło ono 3913 zł, zatem kwota 3340 zł wpłacona na rzecz poprzednika prawnego pozwanego stanowiła wówczas 0,85 tego wynagrodzenia. Powódka podała również, że wraz z mężem wykupiła przedmiotowy lokal 12 lipca 2006 r. otrzymując bonifikatę w wysokości 90%. Zdaniem powódki kwotę uzyskaną przez przemnożenie obecnego przeciętnego wynagrodzenia przez współczynnik 0,85 należało podzielić na pół, zgodnie z postulatem sprawiedliwego i równego obciążenia stron konsekwencjami zaistniałych zmian ekonomicznych.</p>
      <p>Pozwany wniósł o oddalenie powództwa, gdyż w jego ocenie powódka otrzymując bonifikatę w wysokości 90% na zakup lokalu mieszkalnego, uzyskała znaczną korzyść kosztem pozwanego.</p>
      <p>
    <strong>
<!-- -->
      Sąd Rejonowy dla Warszawy - Mokotowa w Warszawie wyrokiem z dnia  7 sierpnia 2012 roku, w sprawie s ygn. akt XVI C 1078/12  zasądził od pozwanego na rzecz powódki  kwotę 712,53 złotych z  ustawowymi odsetkami od 23 kwietnia 2011 roku do dnia zapłaty,  oddalił powództwo w pozostałym zakresie oraz orzekł o kosztach procesu.</strong>
  </p>
      <p>Podstawą tego orzeczenia były następujące ustalenia i rozważania:</p>
      <p>1 października 1975 r. poprzednik prawny pozwanego - <span class="anon-block"> Zarząd (...)</span> jako wynajmujący, powódka <span class="anon-block">B. M.</span> i jej małżonek <span class="anon-block">J. M.</span> jako najemcy, zawarli umowę najmu <span class="anon-block">lokalu mieszkalnego nr (...)</span> przy <span class="anon-block">ul. (...)</span> w <span class="anon-block">W.</span>. Zgodnie z § 5 tej umowy najemcy uiścili na rzecz wynajmującego kwotę 3340 zł tytułem kaucji na zabezpieczenie utrzymania lokalu mieszkalnego w należytym stanie. Umową ustanowienia odrębnej własności lokalu oraz sprzedaży lokalu i oddania w użytkowanie wieczyste części gruntu z 12 lipca 2006 r. <span class="anon-block">B.</span> i <span class="anon-block">J. M.</span> nabyli dotychczas najmowany lokal mieszkalny. Przy ustalaniu wartości przedmiotu transakcji zastosowano bonifikatę w wysokości 90%. Pismem z 30 marca 2012 r. pełnomocnik powódki zwrócił się do pozwanego o zapłatę kwoty 1131,56 zł tytułem zwrotu zwaloryzowanej kaucji mieszkaniowej wpłaconej w dniu l października 1975 r. Pozwany nie zwrócił kaucji mieszkaniowej powódce ani jej mężowi.</p>
      <p>Przy tak ustalonym stanie faktycznym Sąd Rejonowy stwierdził, że żądanie pozwu zasługiwało na uwzględnienie co do zasady oraz częściowo co do wysokości.</p>
      <p>Za bezsporny w niniejszej sprawie Sąd I instancji uznał fakt, iż od daty wpłacenia kaucji przez powódkę i jej małżonka na rzecz wynajmującego, tj. 1 października 1975 r. nastąpiła istotna zmiana siły nabywczej pieniądza, której wyrazem była m. in. denominacja złotego dokonana z dniem 1 stycznia 1995 r. w oparciu o przepisy ustawy z dnia 7 kwietnia 1994 r. o denominacji złotego (Dz. U. Nr 84 z 1994 r., póz. 386). Sąd Rejonowy rozstrzygając o zasadności pozwu miał na uwadze także wzrost cen towarów i usług konsumpcyjnych.</p>
      <p>Sąd I instancji wskazał, że pomiędzy dniem wpłacenia kaucji - l października 1975 r. a datą wymagalności zwrotu kaucji - 12 sierpnia 2006 r. doszło do wzrostu cen towarów i usług konsumpcyjnych o 1335,4%. Za niezasadny ocenił przy tym zarzut pozwanej, iż powódka nie mogła domagać się zwrotu kaucji, ponieważ odniosła korzyść otrzymując bonifikatę w wysokości 90% wartości lokalu przy jego zakupie. Uprawnienie do bonifikaty przy zakupie dotychczas najmowanego lokalu zostało bowiem wprowadzone przez ustawodawcę, a skorzystanie z tego uprawnienia przez powódkę nie zostało uzależnione od zwolnienia pozwanego z obowiązku zwrotu kaucji. Uprawnienia te zdaniem Sądu Rejonowego miały odmienny charakter i powoływanie się przez pozwanego na skorzystanie z tego uprawnienia przez powódkę było nieuzasadnione. W świetle powyższego, Sąd I instancji uznał, iż żądanie powódki dotyczące waloryzacji kaucji mieszkaniowej wpłaconej l października 1975 r. w kwocie 3340 starych zł zasługiwało na uwzględnienie co do zasady.</p>
      <p>W ocenie Sądu Rejonowego zaproponowany przez powódkę sposób waloryzacji kaucji nie był jednak właściwym do zastosowania w niniejszej sprawie, gdyż powódka porównała wysokość kaucji do wartości przeciętnego miesięcznego wynagrodzenia w 1975 r. Uzyskany w ten sposób współczynnik wynoszący 0,85 pomnożyła następnie przez wysokość przeciętnego miesięcznego wynagrodzenia w IV kwartale 2006 r., kiedy to nabyła przedmiotowy lokal na własność. Nie można było według Sądu I instancji dokonać waloryzacji poprzez zwykłe zestawienie wysokości otrzymywanego przeciętnie wynagrodzenia miesięcznego, gdyż w wynagrodzeniu brutto zawierają się składki na ubezpieczenia społeczne i ubezpieczenie zdrowotne oraz zaliczka na podatek dochodowy. Tymczasem podawane przez GUS przeciętne wynagrodzenie do 1991 r. było wynagrodzeniem netto, a dopiero od 1992 r. wynagrodzeniem brutto, zaś od 1999 r. wynagrodzeniem tzw. ubruttowionym. Wynagrodzenie netto wyliczone na podstawie wynagrodzenia otrzymywanego w 1975 r. i w 2006 r. było więc zdaniem Sądu Rejonowego zbyt rozbieżne. Ponadto wynagrodzenie za pracę nie pozostawało w związku z przedmiotem najmu, dlatego też Sąd I instancji uznał, iż zmianę siły nabywczej pieniądza w niniejszej sprawie najdokładniej wyraża wskaźnik wzrostu cen towarów i usług konsumpcyjnych, zwany powszechnie wskaźnikiem inflacji. Sąd Rejonowy podniósł, że przyjęcie tego wskaźnika uwzględniło interesy obu stron umowy i pozostało zgodne z zasadami współżycia społecznego.</p>
      <p>Sad I instancji dokonał waloryzacji kaucji wpłaconej przez powódkę w 1975 r. mnożąc wysokość kaucji przez wskaźnik inflacji począwszy od 1976 r. do kwietnia 2012 r. (tj. do chwili wniesienia pozwu) w następujący sposób: 3340 x 104,4% = 3486,96 x 104,9% = 3657,821 itd., uwzględniając denominację złotego, doszedł w ten sposób aż do kwoty 1425,06 zł. Z uwagi na to, iż powódka żądała jedynie połowy kwoty otrzymanej w wyniku waloryzacji, Sąd Rejonowy wskazał, że nie mógł orzec ponad to żądanie i również podzielił otrzymaną liczbę na pół otrzymując kwotę 712,53 zł, a w pozostałym zakresie powództwo oddalił.</p>
      <p>O odsetkach Sąd I instancji orzekł na podstawie <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 481)">art.481 k.c.</a>, zaś o kosztach procesu w oparciu o <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 100)">art. 100 kpc</a>.</p>
      <p>Wyrok Sądu I instancji w części tj. ponad zasądzoną kwotę 712,53 zł, zaskarżyła apelacją powódka, zarzucając temu rozstrzygnięciu</p>
      <p>- naruszenie przepisów procedury cywilnej przez błędne zastosowanie przez Sąd I instancji <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 321)">art. 321 k.p.c.</a> polegającej na bezpodstawnym przyjęciu, iż powódka wnosiła o zasądzenie kwoty 712,53 zł i w konsekwencji oddalenie powództwa w pozostałej części co do kwoty 419,03 zł , podczas gdy z akt sprawy, w szczególności z pozwu z dnia 23 kwietnia 2012 r., jednoznacznie wynikało, iż powódka wniosła o zasądzenie kwoty 1131,56 zł wraz z ustawowymi odsetkami od dnia wniesienia pozwu do dnia zapłaty.</p>
      <p>Stawiając powyższy zarzut apelująca wniosła o:</p>
      
        
        <p>I. 
        zmianę zaskarżonego wyroku i uwzględnienie powództwa w całości tj. do kwoty 1131, 56 zł wraz z ustawowymi odsetkami od dnia wniesienia pozwu do dnia zapłaty oraz</p>
      
      
        
        <p>II. 
        zasądzenie kosztów procesu, w tym kosztów zastępstwa procesowego w postępowaniu przed Sądem I instancji oraz w postępowaniu apelacyjnym według norm przepisanych.</p>
      
      <p>Pozwany wniósł o oddalenie apelacji i zasądzenie od powoda na rzecz pozwanego kosztów zastępstwa prawnego według norm przepisanych prawem.</p>
      <p>
<strong>
<!-- -->Sąd Okręgowy zważył, co następuje:</strong>
</p>
      <p>Apelacja nie zasługuje na uwzględnienie, bowiem wyrok Sądu Rejonowego jest prawidłowy chociaż z innych przyczyn niż wskazane w uzasadnieniu.</p>
      <p>Sąd Okręgowy jako trafny ocenił zarzut apelacji dotyczący naruszenia przez Sąd Rejonowy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 321)">art. 321 k.p.c.</a> jednakże powyższe uchybienie nie uzasadnia zmiany zaskarżonego wyroku. Podzielić należy argumentację apelującego, iż żądaniem pozwu było zasądzenie wskazanej wyraźnie w nim kwoty 1131,56 zł, w żadnym razie nie może być za zakres tego żądania uznany przedstawiony w pozwie sposób wyliczenia tej kwoty. Podkreślić należy, że waloryzacja sądowa dokonywana jest na żądanie strony, i tak jak w niniejszym przypadku może ono zawierać oprócz żądania zasądzenia konkretnej kwoty także sposób obliczenia nowej wysokości świadczenia. Ustawodawca nie wskazał żadnych mierników jak też sposobów ustalenia wysokości zwaloryzowania świadczenia, a zatem sąd orzekający ma swobodę co do sposobu wyboru metody w oparciu, o którą świadczenie winno być zwaloryzowane. Wskazanie sposobu waloryzacji w pozwie nie wiąże Sądu odmiennie niż kwota określająca w sposób precyzyjny żądanie pozwu, która stanowi dla sądu orzekającego granice wyrokowania. A zatem określony w pozwie sposób waloryzacji kaucji mieszkaniowej określony w wysokości połowy kwoty powstałej w wyniku przemnożenia obecnego przeciętnego wynagrodzenia przez współczynnik 0,85 wynikający z porównania wysokości kaucji do przeciętnego miesięcznego wynagrodzenia w 1975 r. jest jedynie przedstawioną przez stronę propozycją metody waloryzacji, nie obliguje Sądu do orzekania zgodnie z nim.</p>
      <p>W pozostałym zakresie Sąd I instancji dokonał prawidłowych ustaleń faktycznych, gdyż oparł je na właściwie ocenionym materiale dowodowym, a następnie prawidłowo ocenił zgłoszone przez powódkę roszczenie w kontekście regulacji zawartej w <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 358(1);art. 358(1) § 3)">art. 358<sup>
<!-- -->1</sup> § 3 k.c.</a>, dokonując prawidłowej wykładni tego przepisu. Sąd Okręgowy stwierdza, iż Sąd I instancji wyrokując w sprawie zbadał wszystkie przesłanki <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 358(1);art. 358(1) § 3)">art. 358<sup>
<!-- -->1</sup> § 3 k.c.</a> dając temu wyraz w uzasadnieniu zaskarżonego orzeczenia. Przytoczone przez Sąd I instancji rozważania w tym zakresie są bardzo wyczerpujące, a ich trafność znajduje potwierdzenie w ustaleniach faktycznych, zasadach doświadczenia życiowego oraz logicznego rozumowania.</p>
      <p>Sąd Rejonowy trafnie ustalił że pomiędzy datą wpłacenia kaucji przez powódkę i jej męża tj. od 1 października 1975 r. a datą wymagalności zwrotu kaucji -12 sierpnia 2006 r. doszło do znacznej zmiany siły nabywczej pieniądza. Sąd Okręgowy w pełni aprobuje stanowisko Sądu I instancji, iż dokonanie w sprawie waloryzacji sądowej przy zastosowaniu jako miernika wskaźnika wzrostu cen towarów i usług konsumpcyjnych uwzględnia interesy obu stron i zgodne jest z zasadami współżycia społecznego. Podkreślić należy, że apelująca nie kwestionuje miernika waloryzacji przyjętego przez Sąd I instancji, tym samym nie kwestionuje ustalonej na tej podstawie kwoty w wysokości 1425,06 zł.</p>
      <p>Sąd Okręgowy jako trafne oceni stanowisko Sądu I instancji, iż skutki deprecjacji pieniądza winny po połowie obciążać obie strony, takie stanowisko uwzględnia interesy obu stron niniejszego postępowania. W tym miejscu przypomnieć należy, że powódka w pozwie wskazywała, iż gotowa jest udźwignąć „ryzyko inflacji” w 50%, tym samym niezrozumiały jest sprzeciw w sytuacji, gdy sąd zasądził na jej rzecz aż 50% kwoty uzyskanej po przeliczeniu należnego świadczenia przez wskaźnik waloryzacyjny.</p>
      <p>Mając na uwadze powyższe rozważania Sąd Okręgowy oddalił apelację powódki na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a> i orzekł o kosztach postępowania odwoławczego stosownie do <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 108;art. 108 § 1)">art. 108 § 1 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98)">art. 98 k.p.c.</a> i <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 13;§ 13 pkt. 1;§ 6;§ 6 pkt. 1)">§ 13 pkt 1 i § 6 pkt 1 Rozporządzenia Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu</a>. (Dz. U z 2002 r. Nr 163, póz. 1348 ze zm.).</p>
    </div>