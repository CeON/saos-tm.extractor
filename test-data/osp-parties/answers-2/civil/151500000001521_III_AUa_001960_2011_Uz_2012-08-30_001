<p>Sygn. akt III AUa 1960/11</p>
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 30 sierpnia 2012 r.</p>
      
      <p>
<strong>
<!-- -->Sąd Apelacyjny w Katowicach</strong> III Wydział Pracy i Ubezpieczeń Społecznych</p>
      <p>w składzie:</p>
      <table>
        <tr>
          <td>
            <p>Przewodniczący</p>
          </td>
          <td>
            <p>SSA Maria Małek - Bujak (spr.)</p>
          </td>
        </tr>
        <tr>
          <td>
            <p>Sędziowie</p>
          </td>
          <td>
            <p>SSA Alicja Kolonko</p>
            <p>SSA Marek Procek</p>
          </td>
        </tr>
        <tr>
          <td>
            <p>Protokolant</p>
          </td>
          <td>
            <p>Agnieszka Turczyńska</p>
          </td>
        </tr>
      </table>
      <p>po rozpoznaniu w dniu 30 sierpnia 2012r. w Katowicach</p>
      <p>sprawy z odwołania <span class="anon-block">O. G.</span> (<span class="anon-block">O. G.</span>)</p>
      <p>przeciwko Zakładowi Ubezpieczeń Społecznych Oddział w <span class="anon-block">C.</span>
</p>
      <p>przy udziale zainteresowanego <span class="anon-block">O. M.</span> (<span class="anon-block">O. M.</span>)</p>
      <p>o objęcie ubezpieczeniami społecznymi i ustalenie podstawy wymiaru składek na ubezpieczenie społeczne</p>
      <p>na skutek apelacji ubezpieczonego <span class="anon-block">O. G.</span>
</p>
      <p>od wyroku Sądu Okręgowego - Sądu Pracy i Ubezpieczeń Społecznych w Katowicach</p>
      <p>z dnia 18 kwietnia 2011r. sygn. akt X U 120/11</p>
      
        
        <p>1. 
        <strong>
<!-- -->oddala apelację, </strong>
</p>
      
      
        
        <p>2. 
        <strong>
<!-- -->zasądza od <span class="anon-block">O. G.</span> na rzecz Zakładu Ubezpieczeń Społecznych Oddział w <span class="anon-block">C.</span> kwotę 450 zł (czterysta pięćdziesiąt złotych) tytułem zwrotu kosztów zastępstwa procesowego za II instancję.  </strong>
</p>
      
      
      <p>/-/ SSA M.Procek /-/ SSA M.Małek – Bujak /-/ SSA A.Kolonko
  </p>
      <p>Sędzia Przewodniczący Sędzia</p>
      
      <p>Sygn. akt III AUa 1960/11</p>
    </div>
    <div>
      <h2>UZASADNIENIE</h2>
      <p>Decyzją z dnia 18 listopada 2010r. Zakład Ubezpieczeń Społecznych Oddział <br/>w <span class="anon-block">C.</span> na podstawie <a href="http://isap.sejm.gov.pl/DetailsServlet?id=WDU19981370887" title="Ustawa z dnia 13 października 1998 r. o systemie ubezpieczeń społecznych - Dz. U. z 1998 r. Nr 137, poz. 887 (art. 68)">art. 68</a> w związku z <a href="http://isap.sejm.gov.pl/DetailsServlet?id=WDU19981370887" title="Ustawa z dnia 13 października 1998 r. o systemie ubezpieczeń społecznych - Dz. U. z 1998 r. Nr 137, poz. 887 (art. 83;art. 6;art. 8;art. 13;art. 18;art. 20;art. 41;art. 46;art. 47)">art. 83 oraz <br/>art. 6, art. 8, art. 13, art. 18, art. 20, art. 41, art. 46 oraz art. 47 ustawy z dnia <br/>13 października 1998r. o systemie ubezpieczeń społecznych</a> (tekst jednolity: Dz. U. <br/>z 2009r. nr 205, poz. 1585 z późn. zm.), <a href="http://isap.sejm.gov.pl/DetailsServlet?id=WDU20042102135" title="Ustawa z dnia 27 sierpnia 2004 r. o świadczeniach opieki zdrowotnej finansowanych ze środków publicznych - Dz. U. z 2004 r. Nr 210, poz. 2135 (art. 81)">art. 81 ustawy z dnia 27 sierpnia 2004r. <br/>o świadczeniach opieki zdrowotnej finansowanych ze środków publicznych</a> (tekst jednolity: Dz. U. z 2008r. nr 164, poz. 1027 z późn. zm.) i <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 627)">art. 627 Kodeksu cywilnego</a> stwierdził, że ubezpieczony <span class="anon-block">O. M.</span> osiągnął u płatnika składek <span class="anon-block"> Wydawnictwo (...)</span> wł. <span class="anon-block">O. G.</span> oprócz wynagrodzenia z tytułu stosunku pracy przychód z tytułu umów cywilnoprawnych - umów autorskich o przeniesienie autorskich praw majątkowych, który stanowi podstawę wymiaru składek na ubezpieczenie społeczne. Ustalił, że wobec powyższego podstawa wymiaru składek na ubezpieczenia społeczne ubezpieczonego wynosi za czerwiec 2007r. - 6.936,00 zł, za lipiec 2007r. - 7.936,00 zł, za grudzień 2007r. - 10.280,80 zł, a na ubezpieczenie zdrowotne wynosi za czerwiec 2007r. - 5.638,28 zł, za lipiec 2007r. - <br/>6.689,26 zł, za grudzień 2007r. - 9.128,56 zł.</p>
      <p>W uzasadnieniu organ rentowy wskazał, że ubezpieczony zatrudniony był <br/>u płatnika na podstawie umowy o pracę, a ponadto wykonywał na jego rzecz umowy nazwane i zakwalifikowane przez płatnika jako umowy autorskie - o przeniesienie autorskich praw majątkowych. Podniósł, że analiza czynności wykonywanych przez ubezpieczonego <br/>w ramach poszczególnych umów wskazuje, że charakter umów nosi znamiona umów o dzieło - co wynika z faktu, że umowa taka jest umową rezultatu o wyraźnych cechach, w której przyjmujący zamówienie zobowiązuje się do wykonania określonego dzieła jako świadczenia jednorazowego, jednak nie podlega poleceniom co do czasu, miejsca i sposobu wykonania dzieła. Umowy takie nie stanowią jednokrotnego przeniesienia jedynie praw majątkowych <br/>w stosunku do określonych przedmiotów lub usług lecz wykonawca zobowiązuje się do wykonania określonych czynności. Organ rentowy zaznaczył, że jedynie w przypadku wykonania dzieła, które nie było przedmiotem umowy, lecz pracownik zaoferował sprzedawcy odsprzedanie dzieła (osobiście wykonanego) nie występuje umowa o dzieło lecz przewidziana w przepisach prawa autorskiego umowa o przeniesienie autorskich praw majątkowych lub umowa o korzystanie z utworu, która nie rodzi samoistnie obowiązku objęcia ubezpieczeniem społecznym.</p>
      <p>Od decyzji tej odwołał się prowadzący <span class="anon-block"> Wydawnictwo (...)</span> - płatnik składek - <span class="anon-block">O. G.</span>. Wniósł o zmianę zaskarżonej decyzji poprzez ustalenie, że ubezpieczony osiągnął u płatnika wyłącznie przychód z wynagrodzenia za pracę, świadczoną na podstawie umowy o pracę i ustalenie podstawy wymiaru składek w oparciu o tę podstawę oraz <br/>o zasądzenie od organu rentowego na rzecz skarżącego kosztów zastępstwa adwokackiego wg norm przepisanych. Wniósł także o połączenie do wspólnego rozpoznania spraw, w których wydano decyzje w zakresie osiąganych przez jego pracowników przychodów oraz <br/>o dopuszczenie dowodu z zeznań ubezpieczonego <span class="anon-block">O. M.</span> na okoliczność rzeczywistego charakteru stosunku umownego łączącego strony i rodzaju zawartej <br/>z płatnikiem umowy.</p>
      <p>W uzasadnieniu odwołujący się podniósł, że w jego ocenie organ rentowy dokonał zbyt daleko idącej ingerencji w charakter stosunku prawnego jaki łączył płatnika <br/>z ubezpieczonym i poczynił ustalenia w oparciu o błędną wykładnię zawieranych umów, opierając się wyłącznie na ich dosłownym - literalnym brzmieniu. Podkreślił, że zgodnie z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 65;art. 65 § 2)">art. 65 § 2 Kodeksu cywilnego</a> prymat przyznany został wykładni subiektywnej zgodnie, z którą</p>
      <p>należy badać jaki był rzeczywisty zamiar stron. Wskazał także, iż strony umowy nie są osobami posiadającymi wykształcenie prawnicze i znającymi tym samym specyfikę określonej terminologii oraz wynikające z tego faktu konsekwencje - stąd też zapisane przez nie postanowienia umowne należy oceniać z pewną ostrożnością, która pozwala na korektę dokonanych na jej podstawie oświadczeń woli i ustalenie treści umowy zgodnie <br/>z rzeczywistym zamysłem stron. Powołując się na komentarz do <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 65)">art. 65 Kodeksu cywilnego</a> pod red. A. Kidyby podkreślił, że przy wykładni oświadczeń woli postuluje się życzliwą ich interpretację wspomagającą uznanie czynności prawnej za ważną, a stosowanie tej dyrektywy oznacza preferowanie takiego znaczenia oświadczenia woli, które pozwala na utrzymanie czynności prawnej i uznanie jej za zgodną z prawem oraz skuteczną, niż kwalifikowanie jej jako nieważnej czy nieskutecznej. Zaakcentował, że organ rentowy nie zwrócił należytej uwagi na fakt, że sporne umowy posiadają w głównej mierze charakter umów o przeniesienie praw autorskich. Wskazał, że przepisy <a href="http://isap.sejm.gov.pl/DetailsServlet?id=WDU19940240083" title="Ustawa z dnia 4 lutego 1994 r. o prawie autorskim i prawach pokrewnych - Dz. U. z 1994 r. Nr 24, poz. 83 ()">ustawy z dnia 4 lutego 1994r. o prawie autorskim <br/>i prawach pokrewnych</a> w części dotyczącej umowy o przeniesienie autorskich praw majątkowych nie zawierają zakazu zawierania umowy o przeniesienie autorskich praw majątkowych utworu, który ma powstać już po dniu, w którym umowa została zawarta.</p>
      <p>Reasumując podkreślił, że bezpośrednim zamiarem stron było zawarcie umowy <br/>o przeniesienie autorskich praw majątkowych - o czym świadczy analiza sytuacji faktycznej <br/>i analiza treści umów. Stąd też wynagrodzenie z tytułu spornych umów nie podlega składkowaniu na podstawie przepisów <a href="http://isap.sejm.gov.pl/DetailsServlet?id=WDU19981370887" title="Ustawa z dnia 13 października 1998 r. o systemie ubezpieczeń społecznych - Dz. U. z 1998 r. Nr 137, poz. 887 ()">ustawy o systemie ubezpieczeń społecznych</a>.</p>
      <p>W odpowiedzi na odwołanie organ rentowy wniósł o oddalenie odwołania, wnioskując nadto o łączne rozpoznanie odwołań płatnika od decyzji w zakresie osiąganych przez jego pracowników przychodów podlegających składkowaniu.</p>
      <p>W uzasadnieniu podkreślił, że przedmiotem umowy o dzieło może być również utwór w rozumieniu art. 1 ust. 1 prawa autorskiego. Na podstawie umów autorskich zawartych przez płatnika z ubezpieczonymi - pracownikami, autorzy zobowiązali się do wykonania dzieła „utworu”, umowa wskazuje rodzaj utworu, formę rozporządzenia i pola eksploatacji, utwór jest rezultatem działalności twórczej o indywidualnym charakterze. Zaznaczył, że kwalifikacji spornych umów, jako umów o dzieło autorskie, nie stoi na przeszkodzie nazwanie ich umowami autorskimi o przeniesienie autorskich praw majątkowych. Nie stoi na przeszkodzie również konieczność osobistego wykonania dzieła (utworu) - tym bardziej, że wykonanie dzieła zwykle wymaga określonych kwalifikacji, umiejętności czy środków. Wskazał, że <br/>w umowie o dzieło na przyjmującym zamówienie nie spoczywa zasadniczo obowiązek osobistego wykonania dzieła, jednakże konieczność osobistego wykonania umowy <br/>o dzieło może wynikać z umowy o dzieło lub charakteru dzieła. Wskazał, że przeniesienie praw autorskich do utworu może mieć miejsce także w ramach działalności wykonywanej osobiście - ma to miejsce w przypadku gdy utwory tworzone są na podstawie umów zlecenia czy umów o dzieło, kiedy to twórcy wykonują konkretnie oznaczony (zamówiony utwór) dla danego odbiorcy, na jego zamówienie. Podkreślił, że poza sporem pozostaje, iż umowy, które kwalifikuje jako umowy o dzieło autorskie zostały zawarte pomiędzy stronami związanymi jednocześnie stosunkiem pracy w rozumieniu <a href="http://isap.sejm.gov.pl/DetailsServlet?id=WDU19740240141" title="Ustawa z dnia 26 czerwca 1974 r. - Kodeks pracy - Dz. U. z 1974 r. Nr 24, poz. 141 (art. 22)">art. 22 Kodeksu pracy</a> - co sprawia, że wobec przepisów <a href="http://isap.sejm.gov.pl/DetailsServlet?id=WDU19981370887" title="Ustawa z dnia 13 października 1998 r. o systemie ubezpieczeń społecznych - Dz. U. z 1998 r. Nr 137, poz. 887 ()">ustawy o systemie ubezpieczeń społecznych</a> przychód tytułem tych umów przez ubezpieczonych osiągnięty, stanowi podstawę wymiaru składek na ubezpieczenia społeczne.</p>
      <p>Zainteresowany <span class="anon-block">O. M.</span>, wezwany do udziału w sprawie, poparł odwołanie płatnika.</p>
      
      <p>
<strong>
<!-- -->Wyrokiem z dnia 18 kwietnia 2011r. (sygn. akt XU 122/11) Sąd Okręgowy – Sąd Pracy i Ubezpieczeń Społecznych w Katowicach oddalił odwołanie.</strong>
</p>
      
      <p>Na podstawie wyjaśnień odwołującego się, zainteresowanego, akt osobowych zainteresowanego i akt kontroli ZUS - Sąd ustalił, iż odwołujący się płatnik <span class="anon-block">O. G.</span> prowadzi działalność gospodarczą <span class="anon-block"> Wydawnictwo (...)</span> w <span class="anon-block">K.</span>.</p>
      <p>Począwszy od dnia 2 kwietnia 2007r. odwołujący się zatrudnia na podstawie umowy <br/>o pracę zainteresowanego <span class="anon-block">O. M.</span> - jako sekretarza - przy czym</p>
      
      <p>wynagrodzenie zasadnicze ustalono w kwocie minimalnego wynagrodzenia miesięcznego pracowników (umowa o pracę z dnia 2 kwietnia 2007r. i aneksy do niej - akta osobowe zainteresowanego). Do zakresu obowiązków pracowniczych zainteresowanego należy bieżąca obsługa firmy, fakturowanie i rejestracja klientów, sprzedaż publikacji i programów do księgarń, hurtowni, dużych klientów oraz bibliotek i organizatorów kursów na uprawnienia, rozliczanie i ściąganie należności, wprowadzanie faktur kosztowych, obsługa targów i imprez, obsługa wysyłki aktualizacji do programów, zbieranie ankiet wśród kontrahentów, odbiór przesyłek z Poczty Głównej (zakres obowiązków na stanowisku sekretarza - akta osobowe zainteresowanego). Dodatkowo odwołujący się zawarł z zainteresowanym umowy:</p>
      <p>- z dnia 4 kwietnia 2007r. - w której zainteresowany jako autor zobowiązał się do opracowania i wykonania zdjęć w wysokiej rozdzielczości produktów będących w ofercie wydawnictwa do katalogów reklamowych,</p>
      <p>- z dnia 18 maja 2007r. - w której zobowiązał się do wykonania serii 20 zdjęć w wysokiej rozdzielczości o tematyce geodezyjnej z możliwością wykorzystania ich na okładkach książek oraz w reklamach,</p>
      <p>- z dnia 19 września 2007r. - w której zobowiązał się do wykonania serii 40 zdjęć w wysokiej rozdzielczości o tematyce geodezyjnej, prawnej, bussinesowej z możliwością wykorzystania ich na okładkach książek, w reklamach oraz na stronie WWW.</p>
      <p>Autor - zainteresowany <span class="anon-block">O. M.</span> - zobowiązał się do przeniesienia na rzecz wydawcy całości autorskich praw majątkowych do dzieła wraz z wyłącznym prawem zezwalania na wykonywanie zależnego prawa autorskiego. Zamawiający (wydawca - <span class="anon-block">O. G.</span>) zobowiązał się do zapłaty wynagrodzenia. Z tytułu w/w umów cywilno-prawnych zainteresowany osiągnął przychód: w czerwcu 2007r. w kwocie 6.000,00zł, w lipcu 2007r. <br/>w kwocie 7.000,00zł, w grudniu 2007r. w kwocie 10.000,00zł.</p>
      <p>W oparciu o wyjaśnienia odwołującego się i zainteresowanego Sąd ustalił, że jako właściciel <span class="anon-block"> wydawnictwa (...)</span> zatrudnia 4 osoby, przy czym pracownicy uczestnicząc <br/>w działalności firmy wiedzą o konieczności wykonania pewnych prac na rzecz wydawnictwa - zainteresowany <span class="anon-block">O. M.</span> podjął się wykonania zdjęć dla potrzeb wydawnictwa - co było przedmiotem umowy o przeniesienia praw autorskich. Jak wyjaśnił zainteresowany zawarł z pracodawcą umowy o przeniesienie autorskich praw majątkowych, których przedmiotem było wykonanie fotografii. Były to fotografie publikacji książkowych wydawanych przez wydawnictwo, a także fotografie plenerowe. Fotografie miały być wykorzystywane albo jako ilustracje do publikacji albo miały być umieszczane na stronie internetowej <span class="anon-block"> wydawnictwa (...)</span>. Zainteresowany nie zajmuje się fotografiką ani fotografią jako twórca, nie wystawia swoich fotografii, nie wykonuje fotografii dla potrzeb osób trzecich - jest amatorem, ale mając dostęp do dobrego sprzętu fotograficznego mógł podjąć się wykonania zdjęć. Zainteresowany najpierw wykonał zdjęcia, a po dokonaniu selekcji <br/>i zaaprobowaniu ich podpisał z odwołującym się umowę o przeniesienie autorskich praw majątkowych.</p>
      <p>Wydawnictwo prowadzi własną stronę internetową, która wymaga aktualizacji, wydaje katalogi, które także są aktualizowane. Wiele czynności związanych <br/>z publikacją książek zleca podmiotom zewnętrznym, współpracuje z autorami <br/>i z recenzentami, osobami zajmującymi się składaniem tekstu, grafiką, informatyką. <br/>Z wszystkimi tymi osobami zawiera umowy o przeniesienie praw autorskich. Wydawnictwo opublikowało także program komputerowy, który został stworzony przez wydawnictwo, <br/>a wykonany na zlecenie przez informatyka - program wymaga stałej modyfikacji technologicznej, przy czym zajmuje się tym informatyk niezatrudniony w wydawnictwie. Nie zajmuje się on natomiast kwestiami merytorycznymi zawartymi w programie, również wymagającymi uzupełnienia czy modyfikacji.</p>
      <p>W tak ustalonym stanie faktycznym Sąd wyjaśniał, czy przychody z umów cywilnoprawnych zawartych pomiędzy odwołującym się - płatnikiem a jego pracownikiem -</p>
      
      <p>stanowią przychody z umowy o dzieło (autorskie) i tym samym stanowią podstawę wymiaru składek czy też - jak to wywodził pełnomocnik skarżącego - zawarte umowy traktowane winny być jako umowy o przeniesienie autorskich praw majątkowych <br/>i przychody z nich uzyskane nie stanowią podstawy wymiaru składek na ubezpieczenia społeczne i zdrowotne.</p>
      <p>Sąd I instancji przypomniał , że stosownie do regulacji zawartej w <a href="http://isap.sejm.gov.pl/DetailsServlet?id=WDU19981370887" title="Ustawa z dnia 13 października 1998 r. o systemie ubezpieczeń społecznych - Dz. U. z 1998 r. Nr 137, poz. 887 (art. 9;art. 9 ust. 4 b)">art. 9 ust. 4b ustawy z dnia 13 października 1998r. o systemie ubezpieczeń społecznych</a> (tekst jednolity: Dz. U. <br/>z 2009r. nr 205, poz. 1585 z późn. zm.) osoby wykonujące pracę na podstawie umowy agencyjnej lub umowy zlecenia albo innej umowy o świadczenie usług, do której zgodnie <br/>z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 ()">Kodeksem cywilnym</a> stosuje się przepisy dotyczące zlecenia podlegają obowiązkowo ubezpieczeniom emerytalnemu i rentowym, jeżeli umowa agencyjna, umowa zlecenia lub inna umowa o świadczenie usług, do której zgodnie z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 ()">Kodeksem cywilnym</a> stosuje się przepisy dotyczące zlecenia, albo umowa o dzieło, została zawarta z pracodawcą, z którym pozostają równocześnie w stosunku pracy, lub jeżeli w ramach takiej umowy wykonują pracę na rzecz pracodawcy, z którym pozostają w stosunku pracy, zaś wedle <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 627)">art. 627 Kodeksu cywilnego</a> przez umowę o dzieło przyjmujący zamówienie zobowiązuje się do wykonania oznaczonego dzieła, a zamawiający do zapłaty wynagrodzenia.</p>
      <p>Sąd I instancji stwierdził, że na gruncie <a href="http://isap.sejm.gov.pl/DetailsServlet?id=WDU19940240083" title="Ustawa z dnia 4 lutego 1994 r. o prawie autorskim i prawach pokrewnych - Dz. U. z 1994 r. Nr 24, poz. 83 ()">ustawy z dnia 4 lutego 1994r. o prawie autorskim i prawach pokrewnych</a> (tekst jednolity: Dz. U. z 2006r., nr 90, poz. 631 z późn. zm.) obserwuje się często zjawisko przenikania się regulacji kodeksowej i autorsko-prawnej, <br/>a szeroko określony przedmiot praw autorskich (obejmujących m.in. utwory literackie, naukowe, kartograficzne, plastyczne, architektoniczne, muzyczne, sceniczne, audiowizualne, fotograficzne czy programy komputerowe) jest podstawą do wyodrębnienia - jako szczególnej kategorii - tzw. umów o dzieło autorskie.</p>
      <p>Przenosząc powyższe regulacje na stan faktyczny rozpoznawanej sprawy Sąd stwierdził, że sporne umowy zawarte pomiędzy odwołującym się a jego pracownikiem -zainteresowanym <span class="anon-block">O. M.</span> stanowią umowy o dzieło autorskie - zawarte bowiem zostały celem wykonania przez przyjmującego zamówienie określonego dzieła, przy jednoczesnym zawarciu w umowie postanowień dotyczących przeniesienia autorskich praw majątkowych do wykonanego dzieła.</p>
      <p>Za taką oceną umów przemawia fakt, że zainteresowany jako pracownik skarżącego nie wykonywał takich dzieł dla innych podmiotów czy też dla nieokreślonego jeszcze odbiorcy, a jak to wynika z wyjaśnień skarżącego i zainteresowanego, podjął się ich wykonania z uwagi na potrzeby swego pracodawcy. Powstanie autorskich praw majątkowych stanowiło następczy skutek uprzedniego wykonania na rzecz dającego zamówienie - jednocześnie pracodawcy - określonego dzieła, dla potrzeb prowadzonego przez skarżącego wydawnictwa. Tym samym spornych umów nie można traktować jedynie jako umów <br/>o przeniesienie autorskich praw majątkowych, ale jako umowy o dzieło autorskie, <br/>z jednoczesnym zastrzeżeniem umownym przeniesienia prawa autorskiego majątkowego do wykonanego utworu na odwołującego się. Zainteresowany wykonał konkretnie oznaczone dzieło autorskie na zamówienie odwołującego się.</p>
      <p>Sąd dokonując wykładni interpretacji zawartych między odwołującym się <br/>a zainteresowanym umów, miał na uwadze treść <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 353(1))">art. 353<sup>
<!-- -->1</sup> Kodeksu cywilnego</a>, zgodnie <br/>z którym strony zawierające umowę mogą ułożyć stosunek prawny według swego uznania, byleby jego treść lub cel nie sprzeciwiały się właściwości (naturze) stosunku, ustawie ani zasadom współżycia społecznego i stwierdził, że zawartych umów nie można traktować jako umów o przeniesienie praw autorskich, ale jako umowy o dzieło autorskie. Niezaprzeczalnie, zdaniem Sądu Okręgowego, zamiarem stron było także zawarcie umowy <br/>o przeniesienie autorskich praw majątkowych, jednak aby prawa te powstały i mogły zostać przeniesione, wykonane uprzednio musiało zostać na rzecz odwołującego się dzieło autorskie.</p>
      
      <p>Przeniesienie praw autorskich do utworu nastąpiło wskutek stworzenia na podstawie umów <br/>o dzieło utworów, wykonanych przez zainteresowanego jako konkretnie oznaczony (zamówiony utwór) dla danego odbiorcy - odwołującego się na jego zamówienie.</p>
      <p>Dlatego w tych okolicznościach Sąd Okręgowy uznał, że zaskarżona decyzja organu rentowego w pełni odpowiada ustalonemu stanowi faktycznemu jak i prawu i na mocy <br/>
<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 477(14);art. 477(14) § 1)">art. 477 <sup>
<!-- -->14</sup> § 1 k.p.c.</a>, orzekł jak w sentencji wyroku.</p>
      
      <p>
        <strong>
<!-- -->Apelację od wyroku wniósł pełnomocnik odwołującego się.</strong>
</p>
      
      <p>Zarzucił, że Sąd I instancji naruszył przepisy prawa procesowego nie dokonując wszechstronnego rozważenia zebranego materiału dowodowego, Sąd nieprawidłowo przyjął, że pomiędzy płatnikiem składek, a zainteresowanym zawarta została umowa o dzieło <br/>z jednoczesnym przeniesieniem autorskich praw majątkowych do dzieła, tym samym naruszył przepisy prawa materialnego, tj.: <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 65)">art. 65 Kodeksu cywilnego</a> poprzez błędną jego wykładnię <br/>i uznanie, że oceny stosunku prawnego łączącego strony można dokonywać wyłącznie <br/>z uwzględnieniem spornych jego elementów - z pominięciem całego tekstu oświadczenia oraz celu jakiemu oświadczenie to miało służyć.</p>
      <p>Wskazując na powyższe zarzuty wnosił o zmianę zaskarżonego wyroku i ustalenie, że <span class="anon-block">O. M.</span> osiągnął u płatnika składek <span class="anon-block">O. G.</span>, prowadzącego działalność gospodarczą jako <span class="anon-block"> Wydawnictwo (...)</span>, wyłącznie przychód z wynagrodzenia za pracę świadczoną na podstawie umowy o pracę i ustalenie podstawy wymiaru składek <br/>w oparciu o tę podstawę, ponadto - o zasądzenie od organu rentowego na rzecz odwołującego kosztów procesu, w tym kosztów zastępstwa adwokackiego według norm przepisanych oraz opłaty skarbowej od pełnomocnictwa w kwocie 17 zł. Ewentualnie o uchylenie zaskarżonego wyroku w całości i przekazanie sprawy do ponownego rozpoznania Sądowi I instancji, pozostawiając temu Sądowi rozstrzygnięcie o kosztach postępowania.</p>
      <p>Zdaniem apelującego pomiędzy stronami nie istniała umowa o dzieło autorskie. Stronami umowy jest nie tylko płatnik składek będący przedsiębiorcą, lecz również osoba fizyczna nie prowadząca działalności gospodarczej, a więc osoba, której nie można uznać za profesjonalistę i dlatego treść umowy nie może być oceniana wyłącznie z punktu widzenia jej literalnego brzmienia. Od pracownika płatnika składek nie można wymagać posiadania doświadczenia i jednocześnie umiejętności takiego formułowania myśli, ażeby także literalna treść umowy w pełni uwidoczniała rzeczywistą wolę stron.</p>
      <p>Apelujący podkreślił, że strony - kształtując umowę określonej treści miały jedynie na celu uregulowanie sytuacji, w której przeniesieniu podlegają autorskie prawa majątkowe względem utworu, który ma powstać w przyszłości, a co w świetle <a href="http://isap.sejm.gov.pl/DetailsServlet?id=WDU19940240083" title="Ustawa z dnia 4 lutego 1994 r. o prawie autorskim i prawach pokrewnych - Dz. U. z 1994 r. Nr 24, poz. 83 (art. 41;art. 41 ust. 3)">art. 41 ust. 3 ustawy z dnia 4 lutego 1994r. o prawie autorskim i prawach pokrewnych</a> jest dopuszczalne.</p>
      <p>Powyższe twierdzenia są istotne zwłaszcza wobec faktu, że szereg okoliczności przemawia za uznaniem przedmiotowej umowy za umowę o przeniesienie autorskich praw majątkowych, a nie umowę mającą charakter mieszany, łączącą wcześniej wymienioną <br/>z umową o dzieło. Dodał, że Sąd - dokonując rozpatrzenia przedmiotowej sprawy nie dokonał ustalenia czy w sprawie występują wszystkie elementy umowy o dzieło, a zwłaszcza - zgodnie z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 627)">art. 627 Kodeksu cywilnego</a> - zapłaty za wykonane dzieło. Wskazał, że <br/>w przedmiotowych umowach łączących strony, zawarta została wyłącznie wzmianka <br/>o honorarium za przeniesienie autorskich praw majątkowych. Brak jest jakiejkolwiek informacji o zapłacie za dzieło.</p>
      <p>Podniósł, że Sąd nie dokonał jakichkolwiek ustaleń w tym przedmiocie, czyniąc jednocześnie stwierdzenia, że przedmiotowa umowa ma charakter mieszany, a więc umowy <br/>o dzieło i umowy o przeniesienie autorskich praw majątkowych, a co - nawet wobec treści <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 628;art. 628 § 1)">art. 628 § 1 Kodeksu cywilnego</a> - jest zbyt daleką i nieuprawnioną ingerencją w stosunek prawny, jaki strony dowolnie ukształtowały.</p>
      
      <p>Podkreślił, że umowa o dzieło jest umową konsensualną, dwustronnie zobowiązującą, wzajemną i odpłatną (powołał się przy tym na Komentarz do art. 627 Kodeksu cywilnego (Dz.U. 64.16.93), [w:] Z. Gawlik, A. Janiak, A. Kidyba, K. Kopaczyńska-Pieczniak, <br/>
    G. Kozieł, E. Niezbecka, T.Sokołowski, Kodeks cywilny. Komentarz. Tom III. Zobowiązania - część szczególna, LEX, 2010). Tym samym, zdaniem apelującego, w celu ustalenia jej istnienia należy wykazać istnienie elementu zapłaty za wykonane dzieło. Oczywistym jest, że wobec braku ustalenia wynagrodzenia lub podstaw jego ustalenia zastosowanie będzie miał <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 628)">art. 628 Kodeksu cywilnego</a>, a sam brak w tym zakresie nie wyłącza faktu zawarcia umowy <br/>o dzieło. Jednakże wobec braku jakiejkolwiek zapłaty za dzieło nie można mówić o istnieniu tego typu umowy nazwanej. Podkreślił, że na gruncie <a href="http://isap.sejm.gov.pl/DetailsServlet?id=WDU19940240083" title="Ustawa z dnia 4 lutego 1994 r. o prawie autorskim i prawach pokrewnych - Dz. U. z 1994 r. Nr 24, poz. 83 ()">ustawy o prawie autorskim i prawach pokrewnych</a> istnieje możliwość przeniesienia autorskich praw majątkowych nieodpłatnie.</p>
      <p>W dalszej kolejności, zdaniem apelującego, za uznaniem przedmiotowych umów wyłącznie za umowy o przeniesienie autorskich praw majątkowych przemawia fakt, że <br/>w umowie pomiędzy płatnikiem składek a jego pracownikiem została zawarta wzmianka <br/>o konieczności osobistego wykonania utworu oraz brak jest jakichkolwiek elementów świadczących o odpowiedzialności za niewykonanie zamówionego utworu. Oczywistym jest, że w przypadku umowy o dzieło nie istnieje konieczność osobistego wykonania dzieła, jak również istnieje - w przepisie <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 636)">art. 636 Kodeksu cywilnego</a> - odpowiedzialność za sposób wykonania dzieła. Podkreślił nadto, że w przypadku utworów będących przedmiotem umów, o których mowa w niniejszej sprawie nie ma jakiejkolwiek wzmianki o przeniesieniu na powoda prawa własności do wykonanego utworu - umowy te przenoszą wyłącznie prawa autorskie majątkowe do wykonanego utworu. Na jej mocy zamawiający uzyskuje jedynie prawo do konkretnego nośnika materialnego dzieła.</p>
      <p>Dalej wskazał, że zawarta w treści umowy wzmianka o wykonaniu dzieła jest tylko jej nieistotnym elementem, której pozostałe detale wskazują na istnienie wyłącznie umowy <br/>o przeniesienie autorskich praw majątkowych, a która ma na celu uregulowanie sytuacji, <br/>w której przeniesieniu podlegają autorskie prawa majątkowe względem ściśle oznaczonego, konkretnego utworu, który ma powstać w przyszłości, a co w świetle <a href="http://isap.sejm.gov.pl/DetailsServlet?id=WDU19940240083" title="Ustawa z dnia 4 lutego 1994 r. o prawie autorskim i prawach pokrewnych - Dz. U. z 1994 r. Nr 24, poz. 83 (art. 41;art. 41 ust. 3)">art. 41 ust. 3 ustawy <br/>z dnia 4 lutego 1994r. o prawie autorskim i prawach pokrewnych</a> jest dopuszczalne.</p>
      <p>Bez znaczenia, zdaniem apelującego, dla sprawy pozostaje okoliczność, że pracownik płatnika składek nie wykonywał takich dzieł dla innych podmiotów czy dla nieokreślonego odbiorcy, a której to okoliczności Sąd I instancji poświęcił sporo uwagi. Nie można również uznać, że za przyjęciem wnioskowania Sądu przemawia okoliczność przeniesienia autorskich praw majątkowych na rzecz pracodawcy.</p>
      <p>Organ rentowy wniósł o oddalenie apelacji i zasądzenie kosztów zastępstwa procesowego.</p>
      
      <p>
        <strong>
<!-- -->Sąd Apelacyjny zważył.</strong>
</p>
      <p>
        <strong>
<!-- -->Apelacja płatnika składek nie zasługuje na uwzględnienie.</strong>
</p>
      
      <p>Bezsporne w sprawie jest, że płatnika składek i zainteresowanego łączyła umowa <br/>o pracę w pełnym wymiarze na stanowisku sekretarza. Równocześnie pomiędzy stronami zostały zawarte trzy umowy o przeniesienie majątkowych praw autorskich dotyczące opracowania i wykonania zdjęć w wysokiej rozdzielczości produktów będących w ofercie wydawnictwa do katalogów reklamowych, wykonania serii 20 zdjęć w wysokiej rozdzielczości o tematyce geodezyjnej z możliwością wykorzystania ich na okładkach książek oraz w reklamach i wykonania serii 40 zdjęć w wysokiej rozdzielczości o tematyce geodezyjnej, prawnej, bussinesowej z możliwością wykorzystania ich na okładkach książek, w reklamach oraz na stronie WWW. Z chwilą dostarczenia dzieła płatnik zobowiązał się do zapłaty honorarium.</p>
      
      <p>Sąd Okręgowy stwierdził, że sporne umowy zawarte pomiędzy odwołującym się <br/>a jego pracownikiem - zainteresowanym <span class="anon-block">O. M.</span> stanowią umowy <br/>o dzieło autorskie - zawarte bowiem zostały celem wykonania przez przyjmującego zamówienie określonego dzieła, przy jednoczesnym zawarciu w umowie postanowień dotyczących przeniesienia autorskich praw majątkowych do wykonanego dzieła. Sąd uznał bowiem, że norma art. 8 ust. 2a ustawy systemowej, która dokonała rozszerzenia pojęcia „pracownik” dla celów ubezpieczenia społecznego na osoby wykonujące pracę na podstawie umów: agencyjnej, zlecenia i innej o świadczenie usług dla których, zgodnie z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 ()">Kodeksem cywilnym</a> stosuje się przepisy o zleceniu albo umowy o dzieło w przypadku zawarcia takiej umowy z pracodawcą, z którym wykonawca pozostaje w stosunku pracy lub jeżeli wykonuje prace na jego rzecz - ma zastosowanie w sprawie niniejszej.</p>
      <p>Dokonane przez Sąd ustalenia pozwalają przyjąć, że czynności wykonywane przez zainteresowanego wynikające z umowy o pracę są całkowicie odmienne od czynności wynikających z umów o przeniesienie praw autorskich, co wynika z zakresu obowiązków zainteresowanego zawartego w aktach osobowych.</p>
      <p>Aby było możliwe rozstrzygnięcie problemu, czy podstawa wymiary składek na ubezpieczenia społeczne zainteresowanego w spornym okresie stanowi przychód ze stosunku pracy oraz umowy o dzieło autorskie wyjaśnienia wymagało, czy zawarte pomiędzy nim, <br/>a odwołującym się umowy były umowami o dzieło, czy też umowami o przeniesienie autorskich praw majątkowych. Istotnym zagadnieniem stała się zatem prawna kwalifikacja tych umów.</p>
      <p>Dla właściwego opisu omawianych umów istotne jest wyjaśnienie, na czym polega dzieło, którego powinność wykonania ciąży na przyjmującym zamówienie.</p>
      <p>I tak, na mocy <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 627)">art. 627 k.c.</a>, przez umowę o dzieło przyjmujący zamówienie zobowiązuje się do wykonania oznaczonego dzieła, a zamawiający do zapłaty wynagrodzenia, jest to więc umowa, w której przyjmujący zamówienie zobowiązuje się do osiągnięcia w przyszłości określonego rezultatu. Umowa o dzieło wymaga, by starania przyjmującego zamówienia doprowadziły do konkretnego, w przyszłości indywidualnie oznaczonego rezultatu. Inaczej mówiąc, istotą umowy o dzieło jest osiągnięcie określonego, zindywidualizowanego rezultatu w postaci materialnej lub niematerialnej. Dzieło jest <br/>w każdym wypadku wytworem przyszłym, który w momencie zawarcia umowy nie istnieje, natomiast ma powstać w przyszłości ściśle określonej. Przyszły rezultat stanowiący przedmiot umowy o dzieło musi być z góry przewidziany i określony, przy użyciu w szczególności obiektywnych jednostek metrycznych, przez zestawienie z istniejącym wzorem, <br/>z wykorzystaniem planów, rysunków czy też przez opis (zob. A. Brzozowski (w:) System prawa prywatnego, t. 7, 2004, s. 328; K. Zagrobelny (w:) E. Gniewek, Komentarz, 2006, <br/>s. 1039; W. Siuda, Istota..., s. 16).</p>
      <p>Przedmiotem umowy o dzieło może być również utwór w rozumieniu art. 1 ust. 1 prawa autorskiego. Umowy o dzieło autorskie posiadają następujące cechy szczególne:</p>
      
        
        <p>1. 
        przedmiotem umowy o dzieło autorskie jest dzieło szczególne, oznaczone jako „utwór”;</p>
      
      
        
        <p>2. 
        umowa o dzieło autorskie powinna wskazywać rodzaj utworu, postać jego ustalenia, formę rozporządzania, pola eksploatacji i wynagrodzenie;</p>
      
      
        
        <p>3. 
        utwór jest prawidłowo oznaczony, jeżeli przedmiotem umowy o dzieło autorskie jest rezultat działalności twórczej o indywidualnym charakterze, ustalony w określonej przez strony postaci;</p>
      
      
        
        <p>4. 
        zagadnienie ucieleśnienia rezultatów niematerialnych w rzeczy, w szczególności <br/>z punktu widzenia odpowiedzialności za wady przedmiotu tej umowy, nie ma pierwszoplanowego znaczenia w wypadku umowy o dzieło autorskie (zob. A. Brzozowski (w:) System prawa prywatnego, t. 7,2004, s. 333-334).</p>
      
      
      <p>Przenosząc powyższe rozważania na grunt niniejszej sprawy, należało stwierdzić, iż słusznie przyjął Sąd I instancji, że zainteresowany <span class="anon-block">O. M.</span> w ramach przedmiotowych umów zawartych z odwołującym, wykonując opisane prace wykonywał świadczenie charakterystyczne dla umowy o dzieło autorskie. Umowy autorskie zawarte przez płatnika składek z pracownikami (ubezpieczonymi) spełniają powyższe kryteria, albowiem: na ich podstawie autor zobowiązuje się do wykonania dzieła „utworu”, umowa wskazuje rodzaj utworu (Artykuł 1 - Przedmiot umowy), formę rozporządzenia i pola eksploatacji (Artykuł 2 - Zakres przenoszonych praw), utwór jest rezultatem działalności twórczej o indywidualnym charakterze (Artykuł 1.4).</p>
      <p>Dla kwalifikacji spornych umów jako umów o dzieło autorskie, nie stoi na przeszkodzie nazwanie ich umowami autorskimi o przeniesienie autorskich praw majątkowych, albowiem zgodnie z ogólną regułą interpretacyjną, w umowach należy raczej badać, jaki był zgodny zamiar stron i cel umowy, aniżeli opierać się na jej dosłownym brzmieniu (<a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 65;art. 65 § 2)">art. 65 § 2 k.c.</a>). Nie stoi również w sprzeczności z kwalifikacją spornych umów, jako umów o dzieło autorskie konieczność osobistego wykonania dzieła (utworu). Tym bardziej, że wykonanie dzieła zwykle wymaga określonych kwalifikacji, umiejętności <br/>i środków. W umowie o dzieło na przyjmującym zamówienie nie spoczywa zasadniczo obowiązek osobistego wykonania dzieła, jednakże wbrew temu co twierdzi odwołujący, konieczność osobistego wykonania umowy o dzieło może wynikać również z umowy o dzieło lub charakteru dzieła (co dotyczy np. wykonania dzieła autorskiego; zob. W. Czachórski, Zobowiązania, 2007, s. 464).</p>
      <p>W rezultacie, skoro zgodnie z <a href="http://isap.sejm.gov.pl/DetailsServlet?id=WDU19981370887" title="Ustawa z dnia 13 października 1998 r. o systemie ubezpieczeń społecznych - Dz. U. z 1998 r. Nr 137, poz. 887 (art. 18;art. 18 ust. 1)">art. 18 ust. 1 ustawy o systemie ubezpieczeń społecznych</a> - podstawę wymiaru składek na ubezpieczenia emerytalne i rentowe ubezpieczonych wymienionych w <a href="http://isap.sejm.gov.pl/DetailsServlet?id=WDU19981370887" title="Ustawa z dnia 13 października 1998 r. o systemie ubezpieczeń społecznych - Dz. U. z 1998 r. Nr 137, poz. 887 (art. 6;art. 6 ust. 1;art. 6 ust. 1 pkt. 1)">art. 6 ust. 1 pkt 1</a> (umowy o pracę) stanowi przychód, <br/>o którym mowa w <a href="http://isap.sejm.gov.pl/DetailsServlet?id=WDU19981370887" title="Ustawa z dnia 13 października 1998 r. o systemie ubezpieczeń społecznych - Dz. U. z 1998 r. Nr 137, poz. 887 (art. 4;art. 4 pkt. 9;art. 4 pkt. 10)">art. 4 pkt 9 i 10</a>, z zastrzeżeniem <a href="http://isap.sejm.gov.pl/DetailsServlet?id=WDU19981370887" title="Ustawa z dnia 13 października 1998 r. o systemie ubezpieczeń społecznych - Dz. U. z 1998 r. Nr 137, poz. 887 (art. 18 ust. 1 a;ust. a;art. 18 ust. 1 a;art. 18)">ust. 1a, a ust. 1a art. 18</a> stanowi, iż <br/>w przypadku ubezpieczonych, o których mowa w <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 8;art. 8 ust. 2 a)">art. 8 ust. 2a</a>, w podstawie wymiaru składek na ubezpieczenia emerytalne i rentowe uwzględnia się również przychód z tytułu umowy agencyjnej, umowy zlecenia lub innej umowy o świadczenie usług, do której zgodnie <br/>z <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 ()">Kodeksem cywilnym</a> stosuje się przepisy dotyczące zlecenia albo umowy o dzieło, to przychody osiągane przez pracownika z tytułu stosunku pracy, jak również osiągane przez takiego pracownika z tytułu umowy zlecenia albo umowy o dzieło, jeżeli umowę taką zawarł <br/>z pracodawcą, z którym pozostaje w stosunku pracy, uwzględnia się na podstawie wymiaru składek na ubezpieczenia emerytalne i rentowe pracownika, jeżeli umowa zlecenia lub umowa o dzieło zawarte są z pracodawcą, z którym osoba ta pozostaje w stosunku pracy (<a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 8;art. 8 ust. 2 a)">art. 8 ust. 2a</a> <br/>w zw. z <a href="http://isap.sejm.gov.pl/DetailsServlet?id=WDU19981370887" title="Ustawa z dnia 13 października 1998 r. o systemie ubezpieczeń społecznych - Dz. U. z 1998 r. Nr 137, poz. 887 (art. 18;art. 18 ust. 1 a)">art. 18 ust. 1a ustawy o systemie ubezpieczeń społecznych</a>).</p>
      <p>W ocenie Sądu Apelacyjnego, Sąd Okręgowy interpretując zawarte między stronami umowy, nie dopuścił się naruszenia <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 353(1))">art. 353<sup>
<!-- -->1</sup> k.c.</a>, zgodnie z którym strony zawierające umowę mogą ułożyć stosunek prawny według swego uznania, byleby jego treść lub cel nie sprzeciwiały się właściwości (naturze) stosunku, ustawie ani zasadom współżycia społecznego.</p>
      <p>Za chybione uznał Sąd Apelacyjny zarzuty natury procesowej podniesione <br/>w apelacji, w których apelujący kwestionował prawidłowość dokonanych przez Sąd <br/>I instancji ustaleń faktycznych w związku z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 233)">art. 233 k.p.c.</a>
</p>
      <p>Ocena wiarygodności i mocy dowodów przeprowadzonych w danej sprawie wyraża istotę sądzenia w części obejmującej ustalenie faktów. Obejmuje ona rozstrzygnięcie <br/>o przeciwstawnych twierdzeniach stron na podstawie własnego przekonania sędziego, powziętego w wyniku bezpośredniego zetknięcia się ze środkami dowodowymi. Powinna ona odpowiadać regułom logicznego rozumowania oraz uwzględniać zasady doświadczenia</p>
      <p>życiowego wyznaczające granice dopuszczalnych wniosków i stopnia prawdopodobieństwa ich występowania w danej sytuacji. Jeżeli więc z określonego materiału dowodowego sąd</p>
      
      <p>wyprowadza wnioski logicznie poprawne i zgodne z doświadczeniem życiowym to ocena sądu nie narusza reguł swobodnej oceny dowodów (<a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 233;art. 233 § 1)">art. 233 § 1 k.p.c.</a>) i musi się ona zatem ostać, choćby w równym stopniu, na podstawie tego materiału dowodowego, dawały się wysnuć wnioski odmienne.</p>
      <p>W ocenie Sądu Apelacyjnego, wnioskowanie Sądu I instancji nie wykraczało poza schematy logiki formalnej, albo dokonywane było wbrew zasadom doświadczenia życiowego, czy nie uwzględniało nadto jednoznacznych związków przyczynowo-skutkowych, natomiast skuteczność tych zarzutów apelacji zależna była właśnie od wykazania powyższego.</p>
      <p>Stwierdzić zatem należało, że ocena prawna przedstawionych umów dokonana przez Sąd Okręgowy w zaskarżonym wyroku była prawidłowa, czego konsekwencją było uznanie, że wynagrodzenie zainteresowanego z tytułu umów cywilno-prawnych zawartych <br/>z pracodawcą - płatnikiem składek stanowi podstawę wymiaru składek na ubezpieczenia społeczne.</p>
      <p>Na zakończenie wreszcie podkreślić należy, że zawieranie umów to czynności prawne kauzalne, a zatem w niniejszej sprawie należało ocenić jaka była causa przy zawieraniu przez apelującego i zainteresowanego umów o przeniesienie autorskich praw majątkowych. Niewątpliwie trafnie podkreśla organ rentowy, że jedynym skutkiem przeniesienia praw autorskich, czy też udzielenia koncesji w ramach działalności prowadzonej osobiście, są przysługujące twórcy - podatnikowi - zryczałtowane koszty uzyskania przychodu.</p>
      <p>W tym miejscu przypomnieć należy, że zainteresowany z tytułu umowy o pracę osiągał minimalne miesięczne wynagrodzenie, natomiast wynagrodzenie z tytułu zawarcia przedmiotowych umów cywilnoprawnych wielokrotnie je przekraczało, co nie znajduje jakiegokolwiek merytorycznego uzasadnienia zważywszy, że zainteresowany nie wykazał by był artystą fotografikiem o kwalifikacjach i dorobku uzasadniającym tak wysokie wynagrodzenie. O ile z tytułu zawarcia umowy o pracę płatnik odprowadzał składki na ubezpieczenia społeczne, to z tytułu umów cywilnoprawnych zawartych ze swym pracownikiem nie spełniał tego obowiązku , bowiem umowa o przeniesienie autorskich praw majątkowych lub umowa o korzystanie z utworu nie rodzi samoistnie obowiązku objęcia ubezpieczeniem społecznym.</p>
      <p>Próba uniknięcia obciążenia w postaci zmniejszenia podstawy wymiaru składek na ubezpieczenia społeczne stanowiła zatem, w ocenie Sądu Apelacyjnego jedyną przyczynę zawarcia umowy o przeniesienie autorskich praw majątkowych. Taka czynność miała na celu obejście ustawy w rozumieniu <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 58;art. 58 § 1)">art. 58 § 1 k.c.</a>, a więc uznać należy ją za nieważną. <br/>W orzecznictwie Sądu Najwyższego wielokrotnie wyrażano pogląd, iż o czynności prawnej sprzecznej z ustawą lub mającej na celu obejście ustawy można mówić tylko wtedy, gdy czynność taka pozwala na uniknięcie zakazów, nakazów lub obciążeń wynikających <br/>z przepisu ustawy i tylko z takim zamiarem została dokonana (vide wyrok SN z dnia <br/>1 czerwca 2010r. II UK 34/10 LEX nr 619639).</p>
      <p>Problem podstawy wymiaru składek na ubezpieczenia społeczne od wynagrodzenia za pracę z tytułu nabycia przez pracodawcę z mocy prawa (<a href="http://isap.sejm.gov.pl/DetailsServlet?id=WDU19940240083" title="Ustawa z dnia 4 lutego 1994 r. o prawie autorskim i prawach pokrewnych - Dz. U. z 1994 r. Nr 24, poz. 83 (art. 12;art. 12 ust. 1;art. 14;art. 14 ust. 2)">art. 12 ust. 1 lub art. 14 ust. 2 ustawy z dnia 4 lutego 1994r. o prawie autorskim i prawach pokrewnych</a>, tekst jedn.: Dz. U. <br/>z 2006r. Nr 90, poz. 631 ze zm.) autorskich praw majątkowych do utworu stworzonego przez pracownika w wyniku wykonywania obowiązków ze stosunku pracy podjął Sąd Najwyższy <br/>w związku z przedstawieniem zagadnienia prawnego przez Sąd Apelacyjny w Rzeszowie <br/>(vide uchwała SN z dnia 14 lutego 2012r. III UZP 4/11). Wprawdzie zapadła ona w innym stanie faktycznym, jednakże z uwagi na szerszy zakres problemów faktycznych i prawnych sprawy, które wymagały wyjaśniania i rozstrzygania w ramach zadania Sądu II instancji, Sąd Najwyższy zwrócił uwagę, że do rozstrzygnięcia pozostaje także ocena czynności prawnej stron w świetle <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 58)">art. 58 k.c.</a>
</p>
      
      <p>W ocenie Sądu Apelacyjnego w niniejszym stanie faktycznym zachodziła również konieczność dokonania takiej oceny.</p>
      <p>Mając powyższe na uwadze, Sąd Apelacyjny na mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a>, orzekł <br/>o oddaleniu apelacji, jako nieuzasadnionej.</p>
      <p>O kosztach postępowania apelacyjnego Sąd Apelacyjny orzekł na mocy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98;art. 98 § 1)">art. 98 § 1 k.p.c.</a> w zw. z <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 98 § 12;art. 98 § 12 ust. 1;art. 98 § 12 ust. 1 pkt. 2)">§ 12 ust. 1 pkt 2</a> w zw. z <a href="http://isap.sejm.gov.pl/DetailsServlet?id=WDU20021631349" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności radców prawnych oraz ponoszenia przez Skarb Państwa kosztów pomocy prawnej udzielonej przez radcę prawnego ustanowionego z urzędu - Dz. U. z 2002 r. Nr 163, poz. 1349 (§ 6)">§ 6 rozporządzenia Ministra Sprawiedliwości z dnia 28 września 2002r. w sprawie opłat za czynności radców prawnych oraz ponoszenia przez Skarb Państwa kosztów pomocy prawnej udzielonej przez radcę prawnego ustanowionego <br/>z urzędu</a> (Dz. U. nr 163 poz. 1349 ze zm.).</p>
      
      <p>/-/ SSA M. Procek  /-/ SSA M. Małek-Bujak   /-/ SSA A. Kolonko
  </p>
      <p>Sędzia Przewodniczący Sędzia</p>
      
      <p>JR</p>
    </div>