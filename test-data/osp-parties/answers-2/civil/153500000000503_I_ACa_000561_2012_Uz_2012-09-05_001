<p>Sygn. akt I A Ca 561/12</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 5 września 2012 r.</p>
      <p>Sąd Apelacyjny w Poznaniu Wydział I Cywilny</p>
      <p>w składzie następującym:</p>
      <p>Przewodniczący: SSA Waldemar Kryślak</p>
      <p>Sędziowie: SA Jan Futro (spr.), SA Piotr Górecki
  </p>
      <p>Protokolant: st. sekr. sąd. Sylwia Woźniak</p>
      <p>po rozpoznaniu w dniu 5 września 2012 r. w Poznaniu</p>
      <p>na rozprawie</p>
      <p>sprawy z powództwa <span class="anon-block">A. D.</span> i <span class="anon-block">C. D.</span>
</p>
      <p>przeciwko Skarbowi Państwa - Szefowi Wojskowego Zarządu Infrastruktury w <span class="anon-block">P.</span>
</p>
      <p>o zapłatę</p>
      <p>na skutek apelacji pozwanego</p>
      <p>od wyroku końcowego Sądu Okręgowego w Poznaniu</p>
      <p>z dnia 13 kwietnia 2012 r., sygn. akt I C 3719/05</p>
      
      
        
        <p>1. 
        zmienia zaskarżony wyrok w punkcie I.a. i termin początkowy płatności zasądzonych w nim odsetek określa na dzień 6 września 2011 r. a ponadto powództwo w zakresie zasądzonych odsetek oddala;</p>
      
      
        
        <p>2. 
        oddala apelację w pozostałej części;</p>
      
      
        
        <p>3. 
        zasądza od powodów na rzecz pozwanego 1 440 zł tytułem zwrotu części kosztów zastępstwa procesowego w postępowaniu apelacyjnym;</p>
      
      
        
        <p>4. 
        nakazuje ściągnąć od powodów na rzecz Skarbu Państwa – Sądu Okręgowego w Poznaniu 1 592 zł tytułem części opłaty sądowej od apelacji, od uiszczenia której pozwany był zwolniony.</p>
      
      
      <p>
    Piotr Górecki  Waldemar Kryślak  Jan Futro
  </p>
      
      <p>I A Ca 561/12</p>
    </div>
    <div>
      <h2>UZASADNIENIE</h2>
      <p>Powodowie <span class="anon-block">A. D.</span> i <span class="anon-block">C. D.</span> w pozwie wniesionym w dniu 28 grudnia 2005 r., skierowanym przeciwko Skarbowi Państwa – Szefowi Wojskowego Zarządu Infrastruktury w<span class="anon-block">P.</span>wnieśli o zasądzenie od pozwanego kwoty 80 051,67 zł wraz z ustawowymi odsetkami od dnia wniesienia pozwu i kosztami procesu, w tym 34 351,67 zł tytułem kosztów rewitalizacji akustycznej budynku mieszkalnego i 45 700 zł tytułem odszkodowania za zmniejszenie się wartości nieruchomości powodów w związku z wprowadzeniem obszaru ograniczonego użytkowania dla lotniska wojskowego <span class="anon-block">P.</span> – <span class="anon-block">K.</span> w <span class="anon-block">P.</span>.</p>
      <p>Pozwany wniósł o oddalenie powództwa i zasądzenie kosztów postępowania. W szczególności w odpowiedzi na pozew zakwestionował wskazaną w pozwie wysokość szkody.</p>
      <p>Prawomocnym wyrokiem częściowym z dnia 21 lipca 2009 r. Sąd Okręgowy w Poznaniu rozstrzygnął sprawę w zakresie roszczeń dotyczących nakładów związanych z zapewnieniem mieszkaniu właściwego klimatu akustycznego.</p>
      <p>Na rozprawie w dniu 2 kwietnia 2012 r. powodowie rozszerzyli żądanie pozwu w zakresie roszczenia o odszkodowanie za zmniejszenie wartości nieruchomości o kwotę 14 507 zł jednocześnie wnosząc o zasądzenie odsetek ustawowych od tej kwoty od dnia rozszerzenia powództwa.</p>
      <p>Pozwany wniósł o oddalenie powództwa w całości.</p>
      <p>Wyrokiem końcowym z dnia 13 kwietnia 2012 r. Sąd Okręgowy w Poznaniu rozpoznając roszczenie o odszkodowanie za zmniejszenie się wartości nieruchomości powodów zasądził od pozwanego na ich rzecz solidarnie kwotę 60 207 zł wraz z ustawowymi odsetkami od kwoty 45 700 zł od dnia 29 grudnia 2005 r. do dnia zapłaty i od kwoty 14 507 zł od dnia 2 kwietnia 2012 r. do dnia zapłaty.</p>
      <p>Orzekając o kosztach postępowania zasądził od pozwanego na rzecz powodów solidarnie kwotę 6 273,94 zł, nakazał ściągnąć od pozwanego na rzecz Skarbu Państwa Sądu Okręgowego w Poznaniu kwotę 4 280,25 zł tytułem części nie uiszczonych wydatków, w pozostałym zakresie nie obciążył powodów nie uiszczonymi kosztami procesu.</p>
      <p>Z uwagi na fakt, że apelacja skarży jedynie rozstrzygnięcie dotyczące wysokości zasądzonych z tytułu opóźnienia odsetek wskazać należy, że podstawą tego rozstrzygnięcia były następujące ustalenia.</p>
      <p>Powodowie <span class="anon-block">A. D.</span> i <span class="anon-block">C. D.</span> są współwłaścicielami na zasadach wspólności majątkowej małżeńskiej, nabytej w 1968 r., nieruchomości położoną w <span class="anon-block">P.</span> przy <span class="anon-block">ul. (...)</span>, stanowiącą <span class="anon-block">działkę nr (...)</span> o powierzchni 0,0520 ha, dla której to nieruchomości Sąd Rejonowy Poznań - Stare Miasto w <span class="anon-block">P.</span> prowadzi obecnie księgę wieczystą Kw. nr <span class="anon-block"> (...)</span>.</p>
      <p>Wojewoda <span class="anon-block"> (...)</span> wydał w dniu 17 grudnia 2003 roku rozporządzenie nr <span class="anon-block">(...)</span> w sprawie utworzenia obszaru ograniczonego użytkowania dla lotniska wojskowego <span class="anon-block">P.</span> - <span class="anon-block">K.</span> w <span class="anon-block">P.</span>. Rozporządzenie zostało wydane na podstawie <a href="http://isap.sejm.gov.pl/DetailsServlet?id=WDU20010620627" title="Ustawa z dnia 27 kwietnia 2001 r. Prawo ochrony środowiska - Dz. U. z 2001 r. Nr 62, poz. 627 (art. 135;art. 135 ust. 1;art. 135 ust. 2)">art. 135 ust. 1 i 2 ustawy z 27 kwietnia 2001 roku Prawo ochrony środowiska</a> (Dz. U. nr 62 poz. 627 ze zmianami).</p>
      <p>Na podstawie powyższego rozporządzenia nieruchomość powodów zaliczona została do strefy <span class="anon-block"> (...)</span> obszaru ograniczonego użytkowania.</p>
      <p>Rozporządzeniem nr<span class="anon-block">(...)</span> dnia 31 grudnia 2007 roku Wojewody <span class="anon-block"> (...)</span> zmieniono rozporządzenie w sprawie utworzenia obszaru ograniczonego użytkowania dla lotniska wojskowego <span class="anon-block">P.</span> - <span class="anon-block">K.</span>.</p>
      <p>Na podstawie powyższego rozporządzenia nieruchomość powodów zaliczona została do strefy <span class="anon-block"> (...)</span> obszaru ograniczonego użytkowania.</p>
      <p>Wartość rynkowa nieruchomości nieobciążonej strefą II dla aktualnego sposobu użytkowania nieruchomości wg cen z 6 września 2011 r. wynosi 423 633 zł.</p>
      <p>Spadek wartości nieruchomości położonej w strefie II obszaru ograniczonego użytkowania lotniska wojskowego <span class="anon-block">P.</span> - <span class="anon-block">K.</span> wynosi 13% w oparciu o założenie, że zahamowanie obrotu nastąpiło na skutek wprowadzenia stref i gdyby ich nie wprowadzono to cena nieruchomości położonej w strefie ograniczonego użytkowania wzrosłaby tak jak w podobnych lokalizacjach.</p>
      <p>Utrata wartości przedmiotowej nieruchomości dla położenia w strefie II wynosi 60 207 zł (463.127 zł x 0,13).</p>
      <p>W tak ustalonym stanie faktycznym Sąd Okręgowy wskazał, że podstawę uwzględnienia powództwa stanowi przepis <a href="http://isap.sejm.gov.pl/DetailsServlet?id=WDU20010620627" title="Ustawa z dnia 27 kwietnia 2001 r. Prawo ochrony środowiska - Dz. U. z 2001 r. Nr 62, poz. 627 (art. 129)">art. 129 ustawy z dnia 27 kwietnia 2001 r. Prawo ochrony środowiska</a> (Dz. U. z 2008 r. Nr 25, poz. 150 ze zm.).</p>
      <p>Uznając, że roszczenie powodów o zasądzenie odsetek ustawowych jest zasadne w całości, Sąd Okręgowy wskazał, że od kwoty 45 700 zł zasądził ustawowe odsetki z tytułu opóźnienia od dnia 29 grudnia 2005 r., mając na uwadze, że strona powodowa już na początku procesu taką kwotę wskazała jako odszkodowanie z tytułu spadku wartości nieruchomości w oparciu o prywatną wycenę dokonaną przez rzeczoznawcę w październiku 2005 r. W takiej sytuacji, skoro strona powodowa domagała się w pozwie kwoty niższej od kwoty ustalonej przez biegłego i cen z opinii prywatnej z października 2005 r., to zasadnym jest wobec długotrwałości niniejszego procesu i kompensacyjnego charakteru odsetek uznanie zasadności opóźnienia w zapłacie ww. kwoty od dnia 29 grudnia 2005 r. W przeciwnym razie doszłoby do premiowania pozwanego jako dłużnika za uciążliwość i długotrwałość procesu wywołaną jedynie stanowiskiem procesowym strony pozwanej, zgłaszanymi zarzutami co do prawidłowości merytorycznej powództwa. Natomiast od kwoty 14 507 zł, tj. od kwoty rozszerzonej sąd zasądził od dnia 2 kwietnia 2012 r. tj. od dnia dokonania ww. rozszerzenia na rozprawie w dniu 2 kwietnia 2012 r.</p>
      <p>Jako podstawę rozstrzygnięcia o kosztach procesu - wskazując, co się na nie składa - Sąd Okręgowy powołał przepisy <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 100)">art. 100 k.p.c.</a>, <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 108)">art. 108 k.p.c.</a>, <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 102)">art. 102 k.p.c.</a> oraz <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 6;§ 6 pkt. 6)">§ 6 pkt 6 Rozporządzenia Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu</a> (Dz. U. nr 163 poz. 1348 z późn. zm.).</p>
      <p>Od wyroku tego apelację wniósł pozwany zaskarżając go w części, a mianowicie w punkcie I.a. w zakresie rozstrzygnięcia o odsetkach ustawowych od kwoty 45 700 zł od dnia 29 grudnia 2005 r. do dnia wyrokowania.</p>
      <p>Skarżący zarzucił błędne i sprzeczne z zebranymi w sprawie dowodami ustalenie, że powodowie w dniu 29 grudnia 2005 r. doznali szkody w wysokości 45 700 zł, a w konsekwencji błędne ustalenie terminu, od którego należy naliczyć odsetki, a nadto naruszenie przepisów <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 ()">Kodeksu cywilnego</a> przez przyjęcie, że powodom należą się odsetki ustawowe od dnia wytoczenia powództwa, a nie od dnia wyrokowania.</p>
      <p>W konsekwencji pozwany wniósł o zmianę wyroku Sądu Okręgowego w zaskarżonej części i zasądzenie na rzecz powodów odsetek ustawowych za opóźnienie od dnia wyrokowania, a nadto zasądzenie na rzecz pozwanego kosztów zastępstwa procesowego w postępowaniu apelacyjnym według norm przepisanych.</p>
      <p>Powodowie wnieśli o oddalenie apelacji i zasądzenie kosztów postępowania apelacyjnego według norm przepisanych.</p>
      
      <p>
<strong>
<!-- -->Sąd Apelacyjny zważył, co następuje.</strong>
</p>
      
      <p>Apelacja okazała się po części zasadna.</p>
      <p>Należy podzielić stanowisko skarżącego, że w przypadku ustalenia odszkodowania na podstawie <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 363;art. 363 § 2)">art. 363 § 2 k.c.</a> ustalenie terminu początkowego zasądzenia odsetek w przypadku odpowiedzialności z tytułu czynu niedozwolonego uzależnione jest od okoliczności każdego konkretnego przypadku.</p>
      <p>Niewątpliwie według <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 481)">art. 481 k.c.</a> odsetki należą się za samo opóźnienie, choćby wierzyciel nie poniósł żadnej szkody i choćby opóźnienie było następstwem okoliczności, za które dłużnik odpowiedzialności nie ponosi; przysługują one przy tym w zasadzie według stopy ustawowej. Tak ujęte odsetki stanowią rekompensatę uszczerbku doznanego przez wierzyciela wskutek pozbawienia go możliwości czerpania korzyści z należnego mu świadczenia pieniężnego. W odniesieniu do należności pieniężnych można bowiem zawsze przyjąć, że w następstwie opóźnienia wierzyciel doznaje uszczerbku w postaci utraty procentu, na jaki mógłby ulokować otrzymaną w terminie sumę. To niejako ryczałtowe i oparte na uproszczonych zasadach wyrównanie typowego uszczerbku wynikłego z nieotrzymania świadczenia pieniężnego w terminie - jakim jest przyznanie odsetek za opóźnienie - stanowi rekompensatę minimalną. W razie bowiem zwłoki dłużnika wierzyciel może żądać nadto naprawienia szkody na zasadach ogólnych (zob. "Uzasadnienie projektu kodeksu zobowiązań" w opracowaniu głównego referenta projektu prof. Romana Longchamps de Berier, Warszawa 1934, s. 370 i nast.). Jeżeli dłużnik nie płaci odszkodowania w terminie, tj. z reguły niezwłocznie po wezwaniu, o którym mowa w <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 455)">art. 455 k.c.</a>, niekiedy zaś już w dniu wyrządzenia szkody, wierzyciel nie ma możliwości czerpania korzyści z należnego mu świadczenia pieniężnego. Doznany przez niego z tego powodu uszczerbek powinien być pokryty przez przyznanie mu odsetek za opóźnienie w zapłacie wymaganej sumy. Innymi słowy, odszkodowanie w rozmiarze, w jakim ono należy się wierzycielowi w dniu, w którym dłużnik ma je zapłacić, powinno być oprocentowane od tego dnia. Wobec dynamicznego charakteru szkody, wysokość odszkodowania w określonych odcinkach czasu może być jednak różna, a początek opóźnienia co do poszczególnych kwot odszkodowania przypadać na inne daty.</p>
      <p>Podkreślić należy, że nie ulega żadnej wątpliwości, iż pozwany Skarb Państwa nie spełniając świadczenia po wezwaniu go do zapłaty popadł w opóźnienie. Jednakże wskazany wyżej obowiązek ogranicza się jedynie do rozmiarów wymagalnego wówczas świadczenia, w tym przypadku szkody istniejącej w momencie wezwania. Dochodzoną kwotę można uznać za należną powodom we wskazanym przez nich dniu, gdy wyraża ona faktyczną szkodę powodów według cen z tego dnia lub - w pewnych szczególnych wypadkach - z oznaczonego wcześniejszego dnia. Innymi słowy zasądzenie odsetek od kwoty 45 700 zł od dnia 29 grudnia 2005 r. byłoby – z uwagi na opóźnienie pozwanego – niewątpliwie zasadne, gdyby Sąd Okręgowy ustalił, że wymagalne we wskazanej dacie, należne od pozwanego świadczenie kształtowało się co najmniej w tej wysokości.</p>
      <p>Zebrany w sprawie niniejszej materiał nie pozwala na takie ustalenie. Sąd Okręgowy nie dokonał w tym zakresie żadnych ustaleń stanu faktycznego. Powodowie zresztą też nie próbowali dowodzić, jak kształtowała się wysokość szkody w dniu 29 grudnia 2005 r. Samo powołanie się na zakwestionowaną opinię prywatną dołączoną do pozwu z 2005 r., nie jest wystarczające dla dokonania takich ustaleń. Dokument prywatny – jakim jest ta opinia - stanowi jedynie dowód tego, że osoba, która go podpisała, złożyła oświadczenie zawarte w dokumencie ( <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 245)">art. 245 k.p.c.</a>). Nie jest on natomiast dowodem na prawdziwość treści zawartych w dokumencie i w przypadku – jak niniejszym – zaprzeczenia prawdziwości takich faktów na stronie spoczywa obowiązek wykazania innymi środkami dowodowymi prawdziwości tych treści ( <a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 6)">art. 6 k.c.</a>).</p>
      <p>Okoliczność, że zgodnie z opinią biegłego <span class="anon-block">C.</span> w dacie 6 września 2011 r. szkoda wynosiła 60 207, co przewyższa kwotę odszkodowania dochodzoną pozwem – szczególnie przy znanych powszechnie fluktuacjach cen na rynkach nieruchomości - nie przesądza o tym, że w grudniu 2005 r. szkoda ta wynosiła co najmniej 45 700 zł. Wysokość szkody ustalono na dzień 6 września 2011 r. (opinia biegłego <span class="anon-block">C.</span> – k. 814-913). Uzasadniało to przyznanie odsetek za opóźnienie od wskazanej kwoty od ustalonej na ten dzień wartości</p>
      <p>Nie jest natomiast trafne stanowisko pozwanego, że jego opóźnienie nie mogło powstać przed dniem doręczenia opinii biegłego. Odsetki od odszkodowania pieniężnego należą się od dnia, w którym odszkodowanie to powinno być zapłacone. W wypadku zobowiązań z czynów niedozwolonych, które mają charakter bezterminowy, stan opóźnienia w spełnieniu świadczenia powstaje po wezwaniu dłużnika do świadczenia (<a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 455)">art. 455 k.c.</a>). Znaczenie takiego wezwania wierzyciela polega na tym, że z jego chwilą na dłużniku zaczyna ciążyć obowiązek niezwłocznego spełnienia świadczenia i że nie spełniając go popada w opóźnienie, a to uprawnia wierzyciela do żądania odsetek za czas opóźnienia (<a href="http://isap.sejm.gov.pl/DetailsServlet?id=WDU19640160093" title="Ustawa z dnia 23 kwietnia 1964 r. - Kodeks cywilny - Dz. U. z 1964 r. Nr 16, poz. 93 (art. 481;art. 481 § 1)">art. 481 § 1 k.c.</a>). Dłużnik popada w opóźnienie, jeśli nie spełnia świadczenia pieniężnego w terminie, w którym stało się ono wymagalne, także wtedy, gdy kwestionuje istnienie lub wysokość świadczenia. Powodowie wzywali pozwanego do zapłaty już w listopadzie 2005 r.</p>
      <p>Wobec powyższego Sąd Apelacyjny na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 386;art. 386 § 1)">art. 386 § 1 k.p.c.</a> orzekł jak w punkcie 1 wyroku.</p>
      <p>W pozostałej części apelacja okazała się niezasadna i na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a> Sąd ją oddalił.</p>
      <p>Zważywszy, że odsetki od kwoty 45 700 zł za okres od 29 grudnia 2005 r. do 5 września 2011 r. wynoszą 31 790,92 zł i apelacja w tym zakresie została uwzględniona należało ustalić, że pozwany wygrał w tej instancji sprawę w 90%.</p>
      <p>Uzasadniało to na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 100)">art. 100 k.p.c.</a> stosunkowe rozdzielenie kosztów.</p>
      <p>Zważywszy, że każda ze stron poniosła zgodnie z <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 6;§ 6 pkt. 5;§ 13;§ 13 ust. 1;§ 13 ust. 1 pkt. 2)">§ 6 pkt 5 oraz § 13 ust. 1 pkt 2 Rozporządzenia Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu</a> (Dz. U. nr 163 poz. 1348) i <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 6;§ 6 pkt. 5)">§ 6 pkt 5</a> w zw. z <a href="http://isap.sejm.gov.pl/DetailsServlet?id=WDU20021631348" title="Rozporządzenie Ministra Sprawiedliwości z dnia 28 września 2002 r. w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu - Dz. U. z 2002 r. Nr 163, poz. 1348 (§ 12;§ 12 ust. 1;§ 12 ust. 1 pkt. 2)">§ 12 ust. 1 pkt 2 Rozporządzenia Ministra Sprawiedliwości z dnia 28 września 2002 r. w sprawie opłat za czynności radców prawnych oraz ponoszenia przez Skarb Państwa kosztów nieopłaconej pomocy prawnej udzielonej przez radcę prawnego ustanowionego z urzędu</a> (Dz. U. nr 163 poz. 1349), koszty w wysokości po 1 800 zł, ustalone koszty zastępstwa łącznie wynoszą 3 600 zł i obciążają powodów w 90 % tj. w wysokości 3 240 zł a pozwanego w 10 % tj. 360 zł. Skoro pozwany poniósł je w wysokości 1 800 zł powodowie winni mu zwrócić 1 440 zł.</p>
      <p>Pozwany Skarb Państwa z mocy <a href="http://isap.sejm.gov.pl/DetailsServlet?id=WDU20051671398" title="Ustawa z dnia 28 lipca 2005 r. o kosztach sądowych w sprawach cywilnych - Dz. U. z 2005 r. Nr 167, poz. 1398 (art. 94)">art. 94 ustawy z dnia 28 lipca 2005 r. o kosztach sądowych w sprawach cywilnych</a> (Dz. U. nr 167 poz. 1398 z późn. zm.) jest zwolniony od opłat sądowych. Zasądzone na rzecz pozwanych odsetki do dnia wyrokowania wyniosły łącznie 35 371,80 zł. Powodowie przegrali postępowanie apelacyjne co do kwoty 31 790,92 zł, tj. w około 90%. Na podstawie art. 113 ust. 1 powołanej ustawy Sąd Apelacyjny nakazał ściągnąć od powodów część opłaty od apelacji, od uiszczenia której pozwany był zwolniony w tym samym stosunku (cała opłata od apelacji wynosi 5% od kwoty 35 371,80 zł = 1.768,59 zł, po zaokrągleniu do pełnych złotych na podstawie art. 21 u.k.s.c. 1 769 zł, przy czym 90% tej kwoty obciąża powodów, tj. 1 592 zł).</p>
      
      <p>
    Piotr Górecki  Waldemar Kryślak Jan Futro
  </p>
    </div>