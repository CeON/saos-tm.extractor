<p>Sygn. akt II AKa 253/12</p>
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 5 września 2012 r.</p>
      
      <p>Sąd Apelacyjny we Wrocławiu w II Wydziale Karnym w składzie:</p>
      <table>
        <tr>
          <td>
            <p>Przewodniczący:</p>
          </td>
          <td>
            <p>SSA Stanisław Rączkowski</p>
          </td>
        </tr>
        <tr>
          <td>
            <p>Sędziowie:</p>
          </td>
          <td>
            <p>SSA Tadeusz Kiełbowicz</p>
            <p>SSA Edward Stelmasik (spr.)</p>
          </td>
        </tr>
        <tr>
          <td>
            <p>Protokolant:</p>
          </td>
          <td>
            <p>Beata Sienica</p>
          </td>
        </tr>
      </table>
      
      <p>przy udziale Prokuratora Prokuratury Apelacyjnej Ludwika Uciurkiewicza</p>
      <p>po rozpoznaniu w dniu 5 września 2012 r.</p>
      <p>sprawy <strong>
<!-- -->
<span class="anon-block">M. D.</span> </strong>
</p>
      <p>oskarżonej z <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 148;art. 148 § 1)">art. 148 § 1 kk</a>
</p>
      <p>z powodu apelacji wniesionej przez oskarżoną</p>
      <p>od wyroku Sądu Okręgowego w Legnicy</p>
      <p>z dnia 31 maja 2012 r. sygn. akt III K 158/11</p>
      <p>
<strong>
<!-- -->I.  zaskarżony wyrok wobec oskarżonej <span class="anon-block">M. D.</span> utrzymuje w mocy;</strong>
</p>
      <p>
<strong>
<!-- -->II.  zasądza od Skarbu Państwa na rzecz adw. <span class="anon-block">M. B.</span> 600 zł tytułem kosztów nieopłaconej obrony z urzędu w postępowaniu odwoławczym oraz 138 zł tytułem zwrotu VAT;</strong>
</p>
      <p>
<strong>
<!-- -->III.  zwalnia oskarżoną od ponoszenia kosztów sądowych za postępowanie odwoławcze.</strong>
</p>
    </div>
    <div>
      <h2>UZASADNIENIE</h2>
      <p>Sąd Okręgowy w Legnicy, wyrokiem z dnia 31.05.2012 r. uznał osk. <span class="anon-block">M. D.</span> za winną tego, że w dniu 8 września 2011 r. w <span class="anon-block">R.</span> działając w zamiarze bezpośrednim pozbawienia życia noworodka – swego syna <span class="anon-block">J. D.</span>, po jego urodzeniu, nałożyła mu na głowę foliową reklamówkę, po czym zawiązała ją wokół jego głowy, powodując zamknięcie dopływu powietrza, czym spowodowała jego śmierć w wyniku uduszenia tj. przestępstwa z <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 148;art. 148 § 1)">art. 148 § 1 kk</a> i za to na podstawie tego przepisu wymierzył jej karę 15 lat pozbawienia wolności z zaliczeniem okresu rzeczywistego pozbawienia wolności od 12.09.2011 r. do 31.05.2012 r. (sygn. akt III K 158/11).</p>
      <p>Wyrok ten zaskarżył obrońca oskarżonej, zarzucając rażącą surowość orzeczonej kary, wynikającą z niedostatecznego uwzględnienia przez Sąd trudnej sytuacji życiowej tej oskarżonej, jej stanu psychicznego oraz sposobu życia przed popełnieniem przestępstwa.</p>
      <p>Powołując się na tak sformułowany zarzut wniósł apelujący obrońca o zmianę zaskarżonego wyroku przez obniżenie kary wymierzonej <span class="anon-block">osk. M. D.</span>.</p>
      
      <p>
        <strong>
<!-- -->Sąd Apelacyjny zważył co następuje.</strong>
</p>
      
      <p>Apelacja jest niezasadna.</p>
      <p>Tak oceniając wniesiony środek odwoławczy, zauważyć na wstępie należy, że przepis <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 148;art. 148 § 1)">art. 148 § 1 kk</a> przewiduje alternatywne zagrożenie 3 rodzajami kar, a mianowicie:</p>
      
        
        <p>a) 
        karą od 8 do 15 lat pozbawienia wolności,</p>
      
      
        
        <p>b) 
        karą 25 lat pozbawienia wolności,</p>
      
      
        
        <p>c) 
        karą dożywotniego pozbawienia wolności.</p>
      
      <p>Fakt skazania <span class="anon-block">M. D.</span> na 15 lat pozbawienia wolności wskazuje, że Sąd Okręgowy zastosował wobec tej oskarżonej karę najłagodniejszego rodzaju. Choćby więc z tego powodu, nie sposób uznać by orzeczona kara raziła surowością nieadekwatną do stopnia zawinienia oskarżonej oraz społecznej szkodliwości popełnionej zbrodni. To prawda, że karę tę wymierzono w rozmiarze najwyższym z możliwych, ale też były ku temu uzasadnione podstawy. Przede wszystkim karę tę uzasadniają wysoki stopień zawinienia oskarżonej oraz znaczny stopień jej demoralizacji. Okoliczności te dostrzegł Sąd Okręgowy w pisemnych motywach zaskarżonego wyroku (patrz: strony 15 i 16). Wprawdzie niektóre z nich są dyskusyjne (np. eksponowanie faktu, że czyn oskarżonej był skierowany przeciwko życiu człowieka, skoro należy to do znamion zbrodni z <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 148;art. 148 § 1)">art. 148 § 1 kk</a>), ale większość tych okoliczności stanowi należyte wsparcie dla uzasadnienia wymierzonej kary. Porządkując więc te okoliczności, dowodzące znacznego stopnia zdemoralizowania oraz zawinienia oskarżonej, zwrócić należy uwagę na:</p>
      <p>1) Po pierwsze – długi czas trwania u oskarżonej postanowienia o pozbawieniu życia noworodka. Z zeznań jej koleżanki tj. <span class="anon-block">A. G.</span> wynika bowiem, że już z chwilą, gdy <span class="anon-block">M. D.</span> zorientowała się, iż jest w ciąży, podjęła decyzję, że dziecko zabije. W postanowieniu tym trwała przez cały czas trwania ciąży, mimo, że <span class="anon-block">A. G.</span> próbowała ją od tego zamiaru odwieźć.</p>
      <p>2) Po drugie – obciążają tę oskarżoną podejmowane w trakcie trwania ciąży rozmaite metody, mające na celu ukrycie tego stanu przed innymi osobami. M.in. nosiła tego rodzaju odzież, która maskowała ciążę, unikała badań lekarskich. Natomiast w sytuacji, gdy ktoś w sposób zdecydowany stwierdzał, iż jest ona w ciąży, to sugerowała, iż nosi w łonie martwy płód.</p>
      <p>3) Po trzecie – o stopniu zdemoralizowania tej oskarżonej świadczy również brak reakcji na przekazywane jej przez <span class="anon-block">A. G.</span> sposoby postępowania z dzieckiem, które się urodzi. Sugerowano jej możliwość pozostawienia dziecka w szpitalu, wyjaśniając, iż takie zachowanie nie wywoła dla niej żadnych negatywnych konsekwencji.</p>
      <p>4) Po czwarte – przy wymiarze kary nie może być pomijany także sposób zachowania <span class="anon-block">M. D.</span> w dniu porodu. Przecież jeszcze, tego dnia, przed rozwiązaniem, gdy <span class="anon-block">A. G.</span> zorientowała się, że oskarżona będzie rodzić poleciła jej by wezwała pogotowie. Tego jednak nie uczyniła. Sugestie tej oskarżonej, jakoby zwróciła się w tej sprawie do świadka <span class="anon-block">P. K.</span>, nie znalazły potwierdzenia w materiale dowodowym (patrz: <span class="anon-block">P. K.</span> k. 686 - 687).</p>
      <p>5) Po piąte – o stopniu demoralizacji osk. <span class="anon-block">M. D.</span> świadczy także dotychczasowy sposób jej życia, w tym m.in. stosunek do dzieci. Brak zainteresowania zachowaniem najstarszego syna doprowadził do tego, że został skazany na zakład poprawczy. Dwie córki ze związku z <span class="anon-block">A. Ł.</span> pozostawiła temu konkubentowi i nie przejawiała żadnego zainteresowania ich losem.</p>
      <p>Zasadnie w tej sytuacji uznał Sąd Okręgowy, że cele kary określone w <a href="http://isap.sejm.gov.pl/DetailsServlet?id=WDU19970880553" title="Ustawa z dnia 6 czerwca 1997 r. - Kodeks karny - Dz. U. z 1997 r. Nr 88, poz. 553 (art. 53)">art. 53 kk</a> zostaną osiągnięte przez wymierzenie <span class="anon-block">osk. M. D.</span> 15 lat pozbawienia wolności.</p>
      <p>W konsekwencji, przy braku przesłanek, uzasadniających podjęcie rozstrzygnięć przewidzianych w <a href="http://isap.sejm.gov.pl/DetailsServlet?id=WDU19970890555" title="Ustawa z dnia 6 czerwca 1997 r. - Kodeks postępowania karnego - Dz. U. z 1997 r. Nr 89, poz. 555 (art. 439;art. 440;art. 454)">art. 439, 440 i 454 kpk</a>, zaskarżony wyrok utrzymano w mocy.</p>
    </div>