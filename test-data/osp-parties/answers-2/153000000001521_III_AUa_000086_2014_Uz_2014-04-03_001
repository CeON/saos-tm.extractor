<p>Sygn. akt III AUa 86/14</p>
    
    <div>
      <h2>WYROK</h2>
      <h5>W IMIENIU RZECZYPOSPOLITEJ POLSKIEJ</h5>
      <p>Dnia 3 kwietnia 2014 r.</p>
      
      <p>
<strong>
<!-- -->Sąd Apelacyjny w Lublinie III Wydział Pracy i Ubezpieczeń Społecznych </strong>
</p>
      
      <p>w składzie:</p>
      <table>
        <colgroup>
          <col width="236"/>
          <col width="413"/>
        </colgroup>
        <tr>
          <td>
            <p>Przewodniczący - Sędzia</p>
          </td>
          <td>
            <p>SA Barbara Mazurkiewicz-Nowikowska</p>
          </td>
        </tr>
        <tr>
          <td>
            <p>Sędziowie:</p>
          </td>
          <td>
            <p>SA Małgorzata Rokicka - Radoniewicz</p>
            <p>SA Elżbieta Czaja (spr.)</p>
          </td>
        </tr>
        <tr>
          <td colspan="2">
            <p>Protokolant: stażysta Joanna Malena</p>
          </td>
        </tr>
      </table>
      <p>po rozpoznaniu w dniu 3 kwietnia 2014 r. w Lublinie</p>
      <p>sprawy <span class="anon-block">D. G.</span>
</p>
      <p>przeciwko Zakładowi Ubezpieczeń Społecznych Oddziałowi w <span class="anon-block">L.</span>
</p>
      <p>o wysokość emerytury</p>
      <p>na skutek apelacji wnioskodawczyni <span class="anon-block">D. G.</span>
</p>
      <p>od wyroku Sądu Okręgowego w Lublinie</p>
      <p>z dnia 7 listopada 2013 r.    sygn. akt VII U 1546/13</p>
      
      <p>
        <strong>
<!-- -->oddala apelację.</strong>
</p>
      
      <p>
<strong>
<!-- -->Sygn. Akt III AUa 86/14</strong>
</p>
    </div>
    <div>
      <h2>UZASADNIENIE</h2>
      <p>Decyzją z dnia 15.04.2013 r., Zakład Ubezpieczeń Społecznych, Oddział w <span class="anon-block">L.</span>, przeliczył emeryturę <span class="anon-block">D. G.</span> i od tego dnia przyznał ubezpieczonej emeryturę z tytułu osiągnięcia powszechnego wieku emerytalnego, ustalając wysokość tego świadczenia w następujący sposób:</p>
      <p>- podstawę obliczenia emerytury ustalono poprzez zsumowanie kwoty składek zewidencjonowanych na koncie ubezpieczonej z uwzględnieniem waloryzacji (143.110,27 zł) z kwotą zwaloryzowanego kapitału początkowego (409.870,79 zł), co prowadziło do uzyskania kwoty: 552.981,06 zł;</p>
      <p>- tak otrzymaną podstawę obliczenia emerytury pomniejszono o kwoty emerytur dotychczas wypłaconych ubezpieczonej (we wcześniejszym wieku emerytalnym), tj. o łączną kwotę 130.229,57 zł;</p>
      <p>- pomniejszoną w ten sposób podstawę obliczenia emerytury podzielono przez średnie dalsze trwanie życia osób w wieku równym wiekowi przejścia przez ubezpieczoną na emeryturę, tj. 224,20 miesięcy. Organ rentowy ustalił wysokość emerytury przysługującej <span class="anon-block">D. G.</span> w kwocie 1.731,17 zł.</p>
      <p>ZUS nie podjął wypłaty tak ustalonego świadczenia z uwagi na to, że jego wysokość jest niższa od emerytury dotychczas pobieranej przez ubezpieczoną (2.486,30 zł) i dlatego wypłacane jest jej świadczenie w dotychczasowej wysokości.</p>
      <p>Odwołaniem, wniesionym dnia 17.05.2013 r. <span class="anon-block">D. G.</span> domagała się zmiany powyższej decyzji przez ustalenie jej prawa do emerytury bez pomniejszenia świadczenia o wypłacone już emerytury wcześniejsze, poczynając od miesiąca kwietnia 2013 r. W uzasadnieniu swojego żądania skarżąca podała, że prawo do emerytury w powszechnym wieku emerytalnym nabyła w dniu <span class="anon-block">(...)</span>z chwilą ukończenia 60 lat. Do ustalenia tego świadczenia winny mieć zastosowanie przepisy obowiązujące we wskazanej dacie, a wówczas nie obowiązywała regulacja, zgodnie z którą podstawa emerytury „powszechnej” ulega pomniejszeniu o kwoty wcześniej wypłaconych emerytur. .</p>
      <p>W odpowiedzi na odwołanie organ rentowy wniósł o jego oddalenie.</p>
      <p>Wyrokiem z dnia 7 listopada 2013 roku Sąd Okręgowy w Lublinie oddalił odwołanie .</p>
      <p>Podstawą wyroku były następujące ustalenia :</p>
      <p>
<span class="anon-block">D. G.</span>, <span class="anon-block">ur. (...)</span>, pobierała wcześniejszą emeryturę od dnia 01.03.2008r. ubezpieczona ukończyła 60 lat w dniu <span class="anon-block">(...)</span>
</p>
      <p>Dnia 04.04.2013 r. skarżąca złożyła wniosek o emeryturę, wnosząc o przyjęcie, na podstawie przedłożonych dokumentów, najkorzystniejszego wariantu ustalenia podstawy wymiaru świadczenia. Jednocześnie <span class="anon-block">D. G.</span> wniosła o przeliczenie emerytury w związku z przepracowaniem ponad 30-miesięcznego okresu po przyznaniu emerytury po raz pierwszy i osiągnięciem powszechnego wieku emerytalnego.</p>
      <p>Organ rentowy decyzją z 09.04.2013 r., wstrzymał wypłatę emerytury dotychczas przysługującej wnioskodawczyni. Następnie ZUS potwierdził okres ubezpieczenia wnioskodawczyni oraz kwoty podstaw wymiaru jej składek za okres po wystawieniu poprzedniego potwierdzenia, dokonał waloryzacji kapitału początkowego, a także zsumował kwoty dotychczas pobranego świadczenia . Ustalono sumaryczny staż ubezpieczeniowy wnioskodawczyni na dzień 12.04.2013 r. W takim stanie sprawy została wydana zaskarżona decyzja.</p>
      <p>Wnioskodawczyni nie kwestionowała ustaleń faktycznych organu rentowego, dotyczących jej stażu emerytalnego, kwot składek zewidencjonowanych na jej koncie, czy też wysokości kapitału początkowego.</p>
      <p>Przedmiotem zarzutów sformułowanych w odwołaniu i okolicznością sporną w niniejszej sprawie był sposób zastosowania przez organ rentowy przepisów emerytalnych, a konkretnie normy nakazującej pomniejszenie podstawy przedmiotowego świadczenia o kwoty emerytur dotychczas wypłaconych ubezpieczonej.</p>
      <p>Sąd uznał, że odwołanie nie zasługuje na uwzględnienie.</p>
      <p>Zgodnie z <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 24;art. 24 ust. 1;art. 24 ust. 1 a)">art. 24 ust. 1 i 1a ustawy z dnia 17 grudnia 1998 r. o emeryturach i rentach z Funduszu Ubezpieczeń Społecznych</a> (Dz. U. z 2009 r., nr 153, poz. 1227 ze zm.) kobiecie urodzonej do dnia 31.12.1952 r. przysługuje emerytura po osiągnięciu wieku co najmniej 60 lat. <span class="anon-block">D. G.</span> osiągnęła powyższy wiek w dniu <span class="anon-block">(...)</span>przez co spełniła jedyną przesłankę do nabycia przedmiotowego świadczenia.</p>
      <p>Wysokość świadczenia o jakim mowa, ustala się na podstawie art. 25 powołanej ustawy. W myśl ust. 1 tego artykułu podstawę obliczenia emerytury stanowi kwota składek na ubezpieczenie emerytalne, z uwzględnieniem waloryzacji składek zewidencjonowanych na koncie ubezpieczonego do końca miesiąca poprzedzającego miesiąc, od którego przysługuje wypłata emerytury, oraz zwaloryzowanego kapitału początkowego.</p>
      <p>Z kolei ust. 1b powołanego artykułu nakazuje tak otrzymaną podstawę pomniejszyć o sumę kwot emerytur pobranych na podstawie przepisów art. 26b, 46, 50, 50a, 50e, 184 ustawy emerytalnej lub <a href="http://isap.sejm.gov.pl/DetailsServlet?id=WDU19820030019" title="Ustawa z dnia 26 stycznia 1982 r. Karta Nauczyciela - Dz. U. z 1982 r. Nr 3, poz. 19 (art. 88)">art. 88 ustawy z dnia 26 stycznia 1982 r.</a> - Karta Nauczyciela (Dz. U. z 2006 r. Nr 97, poz. 674, z późn. zm.) w wysokości przed odliczeniem zaliczki na podatek dochodowy od osób fizycznych i składki na ubezpieczenie zdrowotne.</p>
      <p>Ostatnio wskazany przepis został dodany do ustawy emerytalnej z dniem 01.01.2013 r., na mocy ustawy z dnia 11 maja 2012 r. o zmianie ustawy o emeryturach i rentach z Funduszu Ubezpieczeń Społecznych oraz niektórych innych ustaw (Dz. U. z 2012 r., poz. 637 – dalej – „ustawa nowelizująca”).</p>
      <p>Do dnia 15.03.2013 r. wnioskodawczyni pobierała emeryturę na podstawie art. 46 ustawy emerytalnej, tj. w myśl art. 29 w związku z art. 46 – jako osoba urodzona po dniu 31.12.1948 r., której świadczenie emerytalne przyznano przed osiągnięciem powszechnego wieku emerytalnego.</p>
      <p>Kwoty ostatnio wskazanego świadczenia, pobrane przez ubezpieczoną, podlegały odjęciu od podstawy emerytury ustalonej jej w zaskarżonej decyzji.</p>
      <p>Jest tak po pierwsze dlatego, że wyłącznie na podstawie wniosku organ rentowy mógł rozstrzygać w przedmiocie emerytury <span class="anon-block">D. G.</span>, po drugie mogło to nastąpić jedynie w oparciu o przepisy obowiązujące w dacie złożenia wniosku, tj. na gruncie niniejszej sprawy – w dniu 04.04.2013 r.</p>
      <p>Art. 116 ust. 1 ustawy emerytalnej stanowi, że postępowanie w sprawach świadczeń wszczyna się na podstawie wniosku zainteresowanego, chyba że ustawa stanowi inaczej.</p>
      <p>Powyższa zasada – w odniesieniu do przyznawania świadczeń emerytalnych – jest przełamana na rzecz działania przez ZUS z urzędu tylko w kilku przypadkach, które nie mogły znaleźć zastosowania w przedmiotowym stanie faktycznym (chodzi o sytuacje objęte hipotezą przepisów: art. 24a i 27a ustawy emerytalnej, dotyczące przyznania emerytury w miejsce renty oraz o przypadek przewidziany w art. 116 ust. 1 tej ustawy, który dotyczy przyznania emerytury w miejsce świadczenia, bądź zasiłku przedemerytalnego).</p>
      <p>Sąd zwrócił uwagę, że art. 100 ust. 1 powoływanej ustawy ustanawia kolejną zasadę, że prawo do świadczeń określonych w ustawie powstaje z dniem spełnienia wszystkich warunków wymaganych do nabycia tego prawa. Przepis ten jest umiejscowiony wśród regulacji dotyczących zasad ustalania prawa do świadczeń.</p>
      <p>Z kolei art. 129 ust. 1 ustawy emerytalnej, należący do grupy przepisów regulujących zasady wypłaty przewidzianych w tym akcie świadczeń, stanowi, że wypłaca się je poczynając od dnia powstania prawa do tych świadczeń, nie wcześniej jednak niż od miesiąca, w którym zgłoszono wniosek lub wydano decyzję z urzędu.</p>
      <p>Zarzut postawiony przez ubezpieczoną w odwołaniu, następnie rozwinięty w piśmie procesowym jej profesjonalnego pełnomocnika sprowadza się do zastosowania zasad niedziałania prawa wstecz oraz ochrony praw nabytych.</p>
      <p>W pierwszym rzędzie Sąd zwrócił uwagę, że zasada nie retroakcji nie ma bezwzględnego charakteru (por. uzasadnienie uchwały 7 sędziów SN z 21.04. 1999 r., III ZP 6/99). Poza tym trzeba odróżnić objętą zakresem działania tej zasady retroakcję, tj. stosowanie nowych przepisów do sytuacji „zamkniętych” czasowo w okresie obowiązywania przepisów dawnych od retrospekcji, tj. dalszego stosowania nowych przepisów do sytuacji (stosunków prawnych), powstałych pod rządem starego prawa, a ulegających kontynuacji po zastąpieniu go nowymi regulacjami (inaczej zasada bezpośredniego działania ustawy nowej). To właśnie tej drugiej sytuacji dotyczy przedmiotowy spór.</p>
      <p>W prawie ubezpieczeń społecznych, w sytuacji, gdy międzyczasowy aspekt zastosowania konkretnej regulacji nie jest rozstrzygnięty za pomocą przepisów przejściowych, judykatura przyznaje pierwszeństwo zastosowaniu zasady bezpośredniego działania nowych przepisów (por. uzasadnienie postanowienia SN z 07.01.2009 r., III UZP 2/08 oraz powołane tam orzecznictwo). Sąd zwrócił uwagę, że przepisy ubezpieczeniowe są elementem systemu tzw. bodźców prawno-finansowych, które są zsynchronizowane z aktualną sytuacją społeczno-ekonomiczną, stąd zmiany tych regulacji powinny jak najwcześniej podlegać zastosowaniu.</p>
      <p>Powołane przez pełnomocnika skarżącej orzeczenia: Sądu Apelacyjnego w Białymstoku z 21.09.2000 r., III AUa 497/00 oraz SN z 13.09.2005 r., I UK 354/04 nie znajdują bezpośredniego odniesienia na gruncie niniejszej sprawy, albowiem dotyczą zgoła odmiennych stanów faktycznych. Wskazane rozstrzygnięcia dotyczyły kwestii zastosowania przepisów międzyczasowych ustawy emerytalnej (art. 180 i n.), a więc pola zastosowania konkretnych regulacji przechodnich, których dla potrzeb orzekania w przedmiotowej sprawie brak. Niemniej jednak jedna z ten powołanego wyroku SN w sprawie I UK 354/04 bezpośrednio wskazuje, że wniosek o świadczenie emerytalno-rentowe podlega rozpoznaniu według stanu prawnego obowiązującego w dacie jego złożenia, chyba że co innego wynika z przepisów szczególnych.</p>
      <p>Sąd wskazał nadto, że będące przedmiotem sporu prawo, z którego korzysta ubezpieczona, nie doznało uszczerbku. W zaskarżonej decyzji nie podjęto wypłaty nowo ustalonej emerytury, albowiem jej wysokość jest niższa od kwoty świadczenia, jakie skarżąca pobierała dotychczas. Wobec tego emerytura <span class="anon-block">D. G.</span> jest wypłacana w dotychczasowej wysokości.</p>
      <p>Jakkolwiek więc emeryturę w powszechnym wieku emerytalnym traktuje się jako kontynuację, tj. jedno świadczenie z emeryturą wcześniejszą, to w przedmiotowej sprawie obydwa świadczenia zostały potraktowane odrębnie, ale uznane za pozostające w zbiegu. Wobec powyższego zastosowano przepis art. 95 ust. 1 ustawy emerytalnej, zgodnie z którym w razie zbiegu u jednej osoby prawa do kilku świadczeń przewidzianych w ustawie wypłaca się jedno z tych świadczeń – wyższe lub wybrane przez zainteresowanego.</p>
      <p>W niniejszej sprawie zarzuty skarżącej przedstawione w odwołaniu nie znalazły potwierdzenia, nie było więc podstaw do zmiany zaskarżonej decyzji i odwołanie podlegało oddaleniu.</p>
      <p>Mając powyższe na względzie, na podstawie powołanych przepisów oraz <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 477(14);art. 477(14) § 1)">art. 477<sup>
<!-- -->14</sup> § 1 k.p.c.</a>, orzeczono, jak w wyroku.</p>
      <p>Od tego wyroku apelację wniosła wnioskodawczyni.</p>
      <p>Wyrokowi zarzuciła naruszenie prawa materialnego - 100 <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (ust. 1)">ust. 1 ustawy z 17 grudnia 1998 roku o emeryturach i rentach z Funduszu Ubezpieczeń Społecznych</a> (Dz. U. z 2009 r. nr. 153 z póz. zm. ) poprzez jego błędną wykładnię i przyjęcie, że prawo do świadczeń emerytalnych powstaje z dniem spełnienia wszystkich warunków wymaganych do nabycia tego prawa, przyjmując również, że warunkiem takim jest moment złożenia wniosku o przyznanie i wyliczenie emerytury, w sytuacji gdy warunkiem najistotniejszym jest moment nabycia prawa do emerytury przez uprawnioną czyli data uzyskania prawa do emerytury poprzez osiągnięcie wieku emerytalnego</p>
      <p>- naruszenie prawa materialnego - art. 25 ust 1b o emeryturach i rentach z Funduszu Ubezpieczeń poprzez jego błędną wykładnię i polegające na zastosowaniu mniej korzystnych przepisów ustawy przy obliczaniu wysokości świadczenia emerytalnego, nieuwzględnienie, że wnioskodawczyni nabyła prawo do emerytury powszechnej (a jednocześnie do wysokości świadczeń) w trakcie obowiązywania przepisów na podstawie których świadczenie emerytalne byłoby wyższe niż tzw. emerytura wcześniejsza oraz nie miała by obowiązku zwrotu kwoty wypłaconej tytułem emerytury wcześniejszej</p>
      <p>- naruszenie zasady ochrony praw nabytych poprzez nieuwzględnienie, że wnioskodawczyni nabyła prawo do emerytury powszechnej w momencie obowiązywania przepisów w których podstawa świadczenia emerytalnego nie ulegała by pomniejszeniu o kwoty wypłaconych już emerytur.</p>
      <p>Wskazując na powyższe wnosiła o zmianę wyroku i decyzji poprzez ustalenie emerytury bez pomniejszenia świadczenia emerytalnego o kwotę 130. 230 zł wypłaconą tytułem świadczeń we wcześniejszym wieku emerytalnym, oraz zasądzenie na rzecz powódki kosztów zastępstwa procesowego wg norm prawem przepisanych.</p>
      <p>Sąd Apelacyjny zważył, co następuje:</p>
      <p>Apelacja nie zasługuje na uwzględnienie. Sąd Okręgowy dokonał prawidłowych ustaleń faktycznych i wydał, odpowiadające prawu rozstrzygniecie, przedstawiając stosowną argumentację prawną. Ustalenia Sądu I instancji i wyprowadzone na ich podstawie wnioski Sąd Apelacyjny podziela. W tej sytuacji nie zachodzi potrzeba szczegółowego powtarzania ustaleń faktycznych oraz dokonanej w uzasadnieniu zaskarżonego wyroku interpretacji przepisów prawa mających zastosowanie w niniejszej sprawie.</p>
      <p>Wbrew zarzutom skarżącej Sąd Okręgowy nie dopuścił się błędnej wykładni przepisu <a href="http://isap.sejm.gov.pl/DetailsServlet?id=WDU19981621118" title="Ustawa z dnia 17 grudnia 1998 r. o emeryturach i rentach z Funduszu Ubezpieczeń Społecznych - Dz. U. z 1998 r. Nr 162, poz. 1118 (art. 100;art. 100 ust. 1;art. 25;art. 25 ust. 1 b)">art.100 ust 1 i art. 25 ust 1b ustawy o emeryturach i rentach z Funduszu Ubezpieczeń Społecznych</a>. ( Dz. U. z 2009 r. nr. 153 z póz zm. ).</p>
      <p>Przede wszystkim podkreślić należy, że z mocy art. 116 ust. 1 cytowanej ustawy, postępowanie w sprawach świadczeń wszczyna się na wniosek.</p>
      <p>Nadto w zakresie wypłaty wszystkich świadczeń z ubezpieczeń społecznych obowiązuje ogólna reguła, wynikająca z art. 129 ust. 1 ustawy zgodnie, z którą świadczenia wypłaca się poczynając od dnia powstania prawa do tych świadczeń, nie wcześniej jednak niż od miesiąca, w którym zgłoszono wniosek lub wydano decyzję z urzędu. Istotnie, w myśl art. 100 tej ustawy, prawo do świadczeń określonych w ustawie powstaje z dniem spełnienia wszystkich warunków wymaganych do nabycia tego prawa, jednakże samo spełnienie warunków wymaganych do nabycia prawa do świadczenia nie rodzi po stronie organu rentowego zobowiązania z tytułu powstałego świadczenia, gdyż zależy to od złożenia przez zainteresowanego stosownego wniosku. Ustawa o emeryturach i rentach z FUS odróżnia bowiem moment powstania prawa od momentu wypłaty świadczenia nie wcześniej niż od miesiąca zgłoszenia wniosku lub wydania decyzji z urzędu. Wnioskodawczyni wystąpiła z wnioskiem o ustalenie prawa do emerytury w dniu 4 kwietnia 2013 roku, wobec czego organ rentowy przyznał jej prawo do tego świadczenia od miesiąca złożenia wniosku.</p>
      <p>W tym stanie rzeczy , wbrew zarzutom apelacji, prawidłowo Sąd I instancji przyjął, że to właśnie data złożenia wniosku wskazuje na to, jaki stan prawny winien być brany pod uwagę jako kryterium ustalenia zarówno prawa jak i jego wysokości. Wynika to również z przepisu art. 186 cytowanej ustawy o FUS, w szczególności z jego ustępu 2 pkt 1 wskazującego, że przepisy ustawy stosuje się do wniosków o świadczenia zgłoszonych począwszy od dnia jej wejścia w życie. Przepis ten przewiduje stosowanie ustawy o FUS we wszystkich tych sprawach, w których wprawdzie wniosek został złożony przed jej wejściem w życie, lecz dopiero na jej gruncie możliwe jest przyznanie prawa do świadczenia lub podwyższenie jego wysokości, jak to ma miejsce w obu przypadkach wymienionych w ustępie 1, a także wówczas, gdy choć jedna przesłanka do przyznania prawa do świadczenia została spełniona po wejściu w życie ustawy. Nie przewiduje natomiast - jako zasady - możliwości stosowania poprzedniego stanu prawnego, jeżeli tylko wniosek o przyznanie prawa do świadczenia został zgłoszony po jej wejściu w życie. Zweryfikować tę zasadę mogą wyłącznie przepisy intertemporalne (por. wyrok Sądu Apelacyjnego w Katowicach z dnia 6 czerwca 2013 roku ( III AUa 1806/12 , <em>
<!-- -->LEX nr 1335638.) </em>
</p>
      <p>Art. 25 ust. 1b ustawy nakazujący tak jak to miało miejsce w przypadku wnioskodawczyni pomniejszenie podstawy obliczenia emerytury o kwotę stanowiącą sumę kwot pobranych emerytur w wysokości przed odliczeniem zaliczki na podatek dochodowy od osób fizycznych i składki na ubezpieczenie zdrowotne - został dodany do ustawy emerytalnej z dniem 01.01.2013 r., na mocy ustawy z dnia 11 maja 2012 r. o <em>
<!-- -->zmianie ustawy o emeryturach i rentach z Funduszu Ubezpieczeń Społecznych oraz niektórych innych ustaw</em> (Dz. U. z 2012 r., poz. 637).  Ustawa ta nie zawierała żadnych przepisów intertemporalnych, należy zatem przyjąć, że przepis ten znajduje zastosowanie do wszystkich wniosków zgłoszonych począwszy od dnia jego wejścia w życie, tzn. od dnia 1 stycznia 2013 roku.</p>
      <p>Prawidłowo więc w zaskarżonej decyzji ustalona została wysokość emerytury wnioskodawczyni, z uwzględnieniem stanu prawnego obowiązującego po dniu 1 stycznia 2013 roku.</p>
      <p>W świetle przedstawionej argumentacji, nie są trafne też wywody apelacji dotyczące naruszenia zasady ochrony praw nabytych. Dodatkowo, pokreślić należy za sądem I instancji, że będące przedmiotem sporu prawo, z którego korzysta ubezpieczona, nie doznało uszczerbku. W zaskarżonej decyzji nie podjęto wypłaty nowo ustalonej emerytury, albowiem jej wysokość jest niższa od kwoty świadczenia, jakie skarżąca pobierała dotychczas. Wobec tego emerytura <span class="anon-block">D. G.</span> jest wypłacana w dotychczasowej wysokości.</p>
      <p>W tym stanie rzeczy wyrok Sądu Okręgowego odpowiada prawu, a apelacja jako bezzasadna podlega oddaleniu.</p>
      <p>Mając powyższe na uwadze Sąd Apelacyjny na podstawie <a href="http://isap.sejm.gov.pl/DetailsServlet?id=WDU19640430296" title="Ustawa z dnia 17 listopada 1964 r. - Kodeks postępowania cywilnego - Dz. U. z 1964 r. Nr 43, poz. 296 (art. 385)">art. 385 k.p.c.</a> orzekł jak w sentencji.</p>
    </div>